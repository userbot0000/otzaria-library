% הנהגה ישרה וחיזוק התורה.

*תיכף* כשיעור משנתו לקום מיד מהמטה אף שיהיה קר למאד ואל ישכב על המטה כעצל כי מעט חיבוק וכו' (משלי ו') ולרחוץ מיד ויראה בכל האפשרי לילך ללמוד מיד אצל הספר ולא יפסיק מהלמוד אלא לצורך גדול ובישוב הדעת, כגון להכון א"ע להתפלל ובתוך הלמוד גם כי יהיה קשה כמות ללמוד אעפ"כ ילמוד, ואין ההורה מתקיימת אלא במי שממית עצמו עליה ומצער גופו תמיד ולא יתן שנה לעיניו [ש"ע יו"ד סי' רמ"ו סעיף כ"א ע"ש] ותיבה אחת מן התורה שוה יותר מכל העולם ומכל המצות (ירושלמי ריש פיאה) ועון ביטול תורה כנגד כולם ונקרא אפיקורוס אשר אין לו חלק לעוה"ב ח"ו (סנהדרין פ' חלק) ועל התורה נתקיים העולם כמבואר בפסחים ובע"ג ובשאר מקומות, וזולת התורה א"א להנצל מרשות היצה"ר (קידושין ל'). ובעת אשר יצטרך לעשות צרכי הגוף ההכרחיים כמו לאכול וכו' יראה לחשוב במחשבתו ד"ת ויראה לקצר בכל האפשרי ולחשוב בכל עת אימתי אוכל לילך ללמוד, וכשיגיע העת ילך מיד בזריזות אל הספר אף שיהיה קשה לו מאוד כנ"ל ובתוך הלמוד אל ידבר אלא ירמוז כי הפוסק מדברי תורה מאכילין אותו גחלי רתמים, ויראה להתרחק מאוד מבני אדם כל האפשרי ולאהוב הבדידות, ויזכור יום המות אשר אז ישב בברירות סלה ואינו יודע יום בואו ואפשר למחר ע"כ צריך להיות זהיר מאוד ללמוד, ואם לא עכשיו אימתי, והאדם לא נברא להתעדן בעוה"ז אשר כל ימיו מכאובים, ואח"כ המות, ולא יזכר עוד אלא בעבור העוה"ב אשר הוא הטוב האמתי ע"כ צריך למאס בעוה"ז, ולפום צערא אגרא, וטוב דבר אחד בצער ממאה דברים בריוח ע"כ כשיהיה קשה מאוד ללמוד אל יפרוש ח"ו, וישמח על הצער כנ"ל ואף כשיצטרך בהכרח לדבר עם בני אדם ידבר מעט ובישוב הדעת כמשז"ל מה אומנתו של אדם בעוה"ז יעשה עצמו כאלם, ויחשוב בכל עת אימתי אוכל ללמוד, וכשילמוד אל יפרוש ממנה אלא להכרח גדול ובישוב הדעת גדול כי הוא כפורש מן החיים, ובעניני עוה"ז יראה למעט כגון שלא לקטר במקטרתו אלא ההכרחיי ובישוב הדעת, ויקבל באהבה את צערו, ויזכור כי הכל בהשגחה פרטית רטיה לכפר עונותיו, וטוב יותר להצטער בעוה"ז מעט מלהצטער בעוה"ב הנצחיי הרבה, ע"כ ישמח מאוד שעונותיו מתכפרים בעוה"ז, וג' מתנות טובות נתן הקב"ה לישראל וכולם לא נתנו אלא ע"י יסורין, תורה, ועוה"ב, וא"י (ברכות ה'). ע"כ אל יקוץ ביסורין אך ישמח בהם כמ"ש שמח ביסורין (אבות פ"ו) וכשילך לישן אל ילך רק כשלא יהיה אפשר להיות לו בלא שינה, ושינה לצדיקים רע להם וכו' מעט שנות וכו' ובא כמהלך וכו' (משלי ו') ובאבות אמרו במיעוט שנה, וככה ינהג עד שיהיה אצלו כטבע ממש וטוב לו בעוה"ז ובעוה"ב אכי"ר: 

*אמרו* חז"ל במדרש בפסוק אם תבקשנה ככסף (משלי ב') וז"ל מגיד הכתוב כשם שהאדם זהיר בסלעו (פי' בממונו) שלא לאבד כן צריך ליזהר בלמודו שלא יאבד, ומה כסף קשה לקנותן כן גם ד"ת קשה לקנותן, אי מה כסף קשה לקנות גם ד"ת כן ת"ל לא יערכנה זהב וזכוכית קשים לקנותן ככסף ונוח לאבדן ככלי זכוכית עכ"ל. קיצור מהנ"ל א) לקום מיד מהמטה גם שיהיה קור חזק וראשו כבד עליו. כ) לילך ללמוד תיכף בכל מה דאפשר. ג) שלא לדבר תוך הלמוד אלא לרמוז. ד) שלא לפרוש מן הלמוד אלא בישוב הדעת גדול ולצורך הכרח מאוד, ה) שגם בעת עשיית צרכיו בעניני הגוף יחשוב בדעתו ד"ת כמ"ש והגית בו וכו'. ו) שבעת הפרשה מהלמוד יחשוב בכל עת אימתי אוכל לילך ללמוד. ז) שלא לקטר הרבה. ח) להתרחק מב"א כל מה דאפשר ולאהוב הבדידות מאד. ט) גם כשיצטרך ויהיה מוכרח לדבר עם בני אדם ידבר מעט ובישוב הדעת. י) שלא לילך לישן כי אם שהשינה תתגבר עליו. ע"כ מצאתי:

*ועתה נעתיק איזה מאמרים מהג' הנ"ל אשר יעדנו.* 

*מאמר א' ידבר מענין העמל וההשתדלות בתורה ויראה.*

*שנינו* במשנה אבות אם למדת תורה הרבה נותנין לך שכר הרבה, וצריך להבין מי לא ידע זה כי בעה"ב נאמן לא יעשוק שכרו של פועל אם מעט ואם הרבה, אמנם באמת דבר גדול השמיענו התנא בזה, ובהקדם מאמר הכתוב נפש עמל עמלה לו (משלי ט"ז), באור הדבר לא כמדת עוה"ז העוה"ב, מדת עוה"ז אם היה אפשרי להשיג המכוון בלי עמל ויגיעה טוב יותר, לא כן מדת עוה"ב אם היה אפשרי להשיג החכמה בלי יגיעה אין זה כלום כי זה אינו שלו ומה הוא שלו העמל וזה הוא אדם לעמל יולד דוקא לעמל, וזה הוא נפש עמל אל ידאב לבו ע"ז מי יתן ואשיג שלמותי בחכמה וביראה ובמדות בלי יגיעה והייתי משיג יותר, אל יאמר כן כי רק העמל שלו הוא ולא החכמה וזה הוא כוונתו באמרו עמלה לו פי' אך העמל לבד שלו הוא, וא"כ מה גדלה בזה שמחת האדם היותר קטן אשר יוכל להשיג מדרגת האדם היותר גדול אם יעמול כמוהו, ואם בחכמה רחוק ממנו הלא העיקר מה ה' דורש מאתנו הוא העמל ואחז"ל (ב"ב ח' ע"א) על פסוק והם תכו לרגלך אלו ת"ח שמכתתין רגליהם מעיר לעיר ללמוד חורה, הרי שבארו מלת תכו "שמכתתין רגליהם" הו"ל לכתוב העיקר שלומדים תורה ? הרי מוכח דעיקר המעלה הוא היגיעה והעמל והכנעה על ידיעת התורה לקבל מרבותיו וזה אות על יראתו הקודמת לתורתו, וזה מבואר ג"כ בפסוק ואל זה אביט אל עני ונכה רוח וחרד על דברי, ולמה לא הזכיר העיקר שהיא ידיעת התורה אע"כ דעיקר חשיבות התורה העמל וההשתדלות לזה, ובזה אנו מבינים היטב את מאמר תדב"א חייב אדם לומר מתי יגיעו מעשי למעשי אברהם יצחק ויעקב, ואיך יוכל האדם לבוא למדרגת חכמתם? אמנם בעמל כמוהם ניחא. והנה בסוף פרשת משפטים על פסוק ויקם משה ויהושע משרתו וגו' כתב רש"י ז"ל לא ידעתי מה טיבו של יהושע כאן, ואומר אני שהיה התלמיד מלוה לרב עד מקום הגבלת תחומי ההר שאין רשאי לילך משם והלאה וכו' ויהושע נטה אהלו ונתעכב שם כל ארבעים יום שכן מצינו כשירד משה כתיב וישמע יהושע את קול העם למדנו שלא היה יהושע עמהם עכ"ל רש"י ז"ל. והנה יש להבין מה זה השמיענו הכתוב כי יהושע נטה שם אהלו והמתין על מרע"ה ארבעים יום ומה למוד יצא לנו מזה ? אמנם באמת יסוד גדול הודיענו הכתוב כי הנה מצינו באלישע אשר יצק מים ע"י אליהו, ואחז"ל (ברכות ז') גדולה שמושה של תורה יותר מלמודה, ואין מובן לכאורה הלא כל עיקר כבוד ת"ח הוא בשביל תורתו שמה שמשמש אותו הוא גדול מהלמוד שלומד ומקבל מאתו ? אמנם הענין הוא כך, כי העיקר מה שנדרש מאתנו הוא העמל כי ע"י העמל ניכר וגלוי אהבתו ותשוקתו לחכמה, ומקרא מלא דבר הכתוב אני אוהבי אהב (משלי ח'), ולכן כשמפקיר את עצמו כ"כ לשמש ולשרת את רבו בכדי לקבל ממנו חכמה ודעת הרי מראה אהבתו ותשוקתו לדברי אלהים חיים יתברך ולעמול על תורתו הרבה להשיגה, וזה העיקר שהשי"ת דורש מאתנו, ולכן כתבה התורה על יהושע "משרת" ולכאורה האם לא היה על יהושע תואר אחר רק לגנותו בשם משרת והיה לכתוב ויהושע תלמידו. אמנם תואר נכבד כתבה עליו התורה כי כל כך היה עמל בהתורה הקדושה עד ששרת תמיד את מרע"ה כדי לקבל ממנו תורה, ויען כי העיקר הוא העמל ע"כ נכתב תואר "משרתו" ולא תואר תלמידו, וביותר סיפר הכתוב שכ"כ היה עמל בהתורה עד שישב ארבעים יום ושמר פן יבוא מרע"ה ויקדים עצמו לשרתו מההר עד המחנה, ולמדנו כמה מחבב הקב"ה העמל על התורה למען יראו וכן יעשו, ובשביל זה זכה למעלת משה קיבל תורה מסיני ומסרה ליהושע ולא לבנו ולא לאחרים גדולים ממשפחתו ורק ליהושע בשביל השירות כמו שבאה הקבלה בדברי רז"ל[^*] ולמדנו מכל זה כי כל העיקר והתכלית הנדרש מהאדם הוא רק העמל וההשתדלות לפנות עצמו מטרדות עוה"ז וליחד לבבו לאהבת החכמה והיראה. ובשכר זאת ה' יתן חכמה מפיו דעת ותבונה וזה שכר בלי די. ונקל להבין זאת כל אשר לו יתן בעד החכמה כי החכמה תחיה בעליה וכל אשר ירבה חכמה יגדל עדונו וטובו, ואה"ח אין שמחה כהתרת הספיקות, ובפרט כפי מה שבאה הקבלה שהמלאכים אמרו תנה הודך על השמים ובפרט כי אמרו ז"ל שגם הקב"ה עוסק בתורה כי העסק ולימוד חכמת התורה שעי"כ ידע חכמה שהעליונים משתמשים בה הוא שכרו הגדול שאין למעלה הימנו בעבור עמלו, ואמרה המשנה לא די זה בלבד שלמד חכמה הרבה בשביל עמלו וזהו שכרו הרב אלא אם למדת תורה הרבה נותנין לך שכר הרבה ובעבור זה נותנין לך שכר הרבה זולת שכר התורה, והדברים נפלאים להרהיב עוז באדם בעמל עסק התורה והיראה כי שכרו כפול ומכופל, והעיקר ע"י יגיעה והשתדלות לפנות דעתו לתורה ויראה; כן יזכנו ה' להיות חלקנו מהעמלים בתורה ויראה לש"ש. אמן: 


[^*] א"ה, וכן הוא מבואר במ"ר פינחס (פ' כ"א) וז"ל כיון שירשו בנות צלפחד את אביהן אמר משה הרי השעה שאתבע בה צרכי אם הבנות יורשות בדין הוא שיירשו בני את כבודי, א"ל הקב"ה (משלי כז) נוצר תאנה יאכל פריה, בניך ישבו להם וכו' יהושע הרבה שרתך והרבה חלק לך כבוד והוא היה משכים ומעריב בבית הועד שלך הוא היה מסדר אח הספסלים והוא היה פורס את המחצלאות, הואיל והוא שרתך בכל כחו כדאי הוא שישמש את ישראל שאינו מאבד שכרו, קח לך את יהושע בן נון לקיים מה שנאמר נוצר תאנה יאכל פריה, עכ"ל המדרש. הרי מבואר להדיא שהעיקר בשביל השירות והחביבות וההשתדלות להתורה הקדושה.


*מאמר ב' ידבר מגודל ההכרח לחזק כל אחד את עצמו ללכת בדרך התורה, ומגודל דקדוק הדין עם האדם.*

*איתא* בירושלמי אם ראית דור שמתרפים מד"ת עמוד והתחזק בה ואתה נוטל שכר כולם שנאמר עת לעשות אימתי בזמן שהפרו תורתך. מי ישער השכר הגדול מי שמתחזק עתה בדור השפל הזה ללכת בדרכי התורה, חבלים נפלו לו בנעימים לכבד עדת ישרון להראות דעת כי עם סגולה המה הגוי הקדוש הזה כי גם בחשכת הגלות הזה ימצאון בהם אנשים לתהלה ולתפארת לעדת ישרון מחלקם יהיה חלקנו! אמנם כשהאדם לעצמו, צריך למעט בעיניו פעולותיו הטובים ולהגדיל בעיניו פשעיו, כי לפי ערך גדולתו ית' ורוב הטובות שעושה עם בני אדם אינו נחשב לכלום אף אם כחול ירבה תורה ומע"ט נגד החובה לפניו ית', מי לנו גדול מדוד המע"ה משיח ה, ואמר על עצמו כי עונותי עברו ראשי כמשא כבד יכבדו ממני, ואמר עוד כי עוני אגיד אדאג מחטאתי וכהנה רבות, וחלילה חלילה לאדם להחזיק טובה לעצמו:
*ויש* לנו להשתומם ולהבהל ממאמרם ז"ל על אברהם יצחק ויעקב שרצו לפניו כסוסים בין בצעי המים (סנהדרין צ"ו) ונאמר עליו על אאע"ה ומצאת את לבבו נאמן לפניך, המעלה הגדולה כמשאה"כ על מרע"ה בכל ביתי נאמן הוא, ועכ"ז אחז"ל בערכין (י"ז) תניא ר"א הגדול אמר אלמלי בא הקב"ה בדין עם אברהם יצחק ויעקב אין יכולים לעמוד מפני תוכחתו, ופירש"י ז"ל על מעשיו, המאמר הזה מבהיל מאד ויורד חדרי בטן ואין לנו עצה רק למעט בעיניו פעולות הטובות ולהגדיל פשעיו בעיניו, ועל כיו"ב אחז"ל בחולין נתתי גדולה לאברהם יצחק ויעקב ואמרו לפני ואנכי עפר ואפר, והאמת הוא כי הכל חסד ממנו ית' כמו שנאמר ולך ה' החסד כי אתה תשלם לאיש כמעשהו כי תשלום שכר המעשה הטוב רק חסד הוא [אמנם חסדו גדול מאד גם על דבר קטן וקל שהאדם עושה, ומכש"כ על דבר גדול אין ערוך לשכרו] ומצינו עוד אחז"ל על אאע"ה על פסוק מר דרור מה המור הזה אדם שנוטל בידיו ידיו מתמרמרות, כך אאע"ה היה ממרר ומסגף את עצמו ועכ"ז לא נמנע כל ימיו לרוץ בין בצעי המים, ועכ"ז אמרו עליו כי בדין לא היה יכול לעמוד — הרי כי רק זה כל האדם רק לחכות על חסדו ית' גם אם כחול מרבה תורה ומעשים טובים.[^*] והנה אם נוסיף להרחיב ההתבוננות בההערה האיומה הנ"ל מחריד ומבהיל הוא. כתיב (במדבר, חוקת סוף כ"א) ויאמר ה' אל תירא אותו ואחז"ל על זה מפני שהיה מרע"ה ירא שמא יעמוד לו זכות שנאמר ויבא הפליט זה עוג שנמלט מן הרפאים וכו' כמבואר ברש"י שם. נתבוננה נא מזה כמה גדול זכותו של אאע"ה שהיה ראש המאמינים ולא נמשך אחרי בני דורו עד שמי שעשה חסד מעט אתו שהודיעו שיציל את קרובו את לוט אף שידוע שכוונת עוג היה שיהרג אברהם במלחמה כמבואר ברש"י שם, ועכ"ז מחמת שעל ידו היה נחת רוח לאברהם אבינו ע"ה שהציל את לוט קרובו, היה סבור משה רבינו ע"ה שזכותו זה יעמוד לו נגד זכותו של כלל ישראל שלא ינצחנו, ואחרי שמרע"ה היה ירא מזה בודאי יש דרך לירא כי גדול היה זכותו של עוג גם במעשה הקטן הזה שעשה עם אברהם, ונבין מזה כמה גדול שכרו של מי שעשה טובה גדולה, ובאמת עם אברהם אבינו ע"ה וכמה גדול זכותו של אאע"ה בעצמו. ועכ"ז אחז"ל בערכין הנ"ל אלמלי בא הקב"ה בדין עם אברהם יצחק ויעקב יחד ג"כ אין יכולים לעמוד מפני תוכחתו וכפירש"י ז"ל על מעשיו, הרי בעליל כי רק לך ה' החסד כי אתה תשלם שכר טוב לאיש כמעשהו הטוב:
*והנה* מצינו דרכי הוכחת שמים בחמה שפוכה גם על דבר קטן וקל מאד כלי נשיאת פנים וחמלה לחוס על כבודו של המוכח בפ' חוקת במי מריבה נאמר על אשר לא האמנתם בי, וכן שם אשר מריתם את פי, ובפ' וזאת הברכה על אשר מעלתם בי, והלא ידוע כי חטא מי מריבה היה קטן מאוד כמבואר בכל המפרשים הרמב"ן והרשב"ם ספורנו וכדומה, וכן בפרשת וזאת הברכה על פסוק תריבהו על מי מריבה פירש"י ז"ל נסתפקת לי לבוא בעלילה, הרי כי החטא קל מאד, ועכ"ז נאמר עליהם, מבהילים אוזן שומע, ונודע מאחז"ל על שלמה המלך ע"ה שהיה בוחר להיות כל ימיו גורף ביבין, רק שלא יכתוב עליו בתורה, הרי כי לכתוב גנאי בתורה שהיא לנצח נצחים בלי תכלית וגבול אין עונש גדול מזה, ומה גם שלשה לשונות מבהילים אוזן שומע על רועה ישראל שעל ידו נתנה התורה [ומהם לשון על אשר מריחם, קרוב למלת "וימרו" הנאמר על דור המדבר מבהיל ומחריד] ויפלא אפוא מה זה ועל מה זה, אבל הענין כי הקב"ה מדקדק עם סביביו כחוט השערה, ופליאה היא, וכי חוטא נשכר שלא ידקדקו עמו? אמנם ביאור הדבר כי החוט השערה, באמת אין זה רק מחמת הדבר הרחוק נראה קטן, כמו הכוכב היותר גדול נראה לנו קטן, באשר רחוקים אנחנו ממנו אבל המתקרב אל הכוכב יראה כי לא קטן הוא, וכן בזה להחכם אשר צעד הלאה ונתקרב אל מרחק החכמה יבין כי לא דבר קטן הוא אבל גדול מאוד מאוד וכן כל אדם בעולם החכמה כאשר יבא למרחק הזה יבין היטב מה שלפניו ההפסד הגדול, לכן משפט החכמה המתפשטת לפנימיות הענינים תבין גודל החסרון גם לדבר הנדמה יותר דק. וזהו מה שמצינו בתלמוד כ"פ שהוכיחו זה את זה בגלוי כאלו כוונו לקנטר חלילה, לא כן הוא אבל התפשטות החכמה היא היא המקנטרת בם כי אורייתא היא דקא מרתחא בם פי' התרגשות והכרת חכמת התורה היא המדברת מתוך גרונם. סוף דבר, הדברים האלה ארוכים מאוד מאוד, וה' יעזרנו להנצל מחמורות וקלות כי הכל חמורות ולהנצל מיום הדין ויום התוכחה ונזכה לעבדו בהשכל ודעת ובדקדוק. אכי"ר:
*אל* יחשוב האדם שחטא מי מריבה איננו בידו, נהפוך הוא, הנהו חוטא במי מריבה רח"ל כל ימי חייו ולא רק בחטא קל, הנה חטאם היה שגרמו שלא נתקדש ש"ש על ידי דיבור, והלא אין אנו מבינים מהו הקידוש השם בדיבור יותר מההכאה (ועיין ברשב"ם בפי' החומש), א"כ מי שמרפה עצמו מדברי תורה ומתפלה כד"ת ומקיום התורה בין אדם למקום ובין אדם לחברו בדיני ממונות ובמדות כמה וכמה גרם מניעת קידוש השם שהיה יכול להיות על ידו, והלא נראה עונשם של אדירי עולם בשביל חטא קל כזה, ולא עוד מה נכתב עליהם בתורה? ואנחנו מה נאמר ומה נדבר ועל אכו"כ המחלל ש"ש בפועל חלילה, הרחמן יצילנו ויעזרנו לקדש ש"ש ע"י:
*והנה* כל איש אשר רוח בו המשים על לב מצב העת הנוכחית הלא יהמה רוחו בקרבו על חמלת כלל ישראל, בעו"ה וידל ישראל מאד ואנה הדרך להישיר את אלה הצאן שנטו מן הדרך ונתרופפו עמודי הדת באין מורה ומרגיש, ומי הוא זה אשר ירכך את העין הקשה הישן לעשות ממנו מעשה מקשה בציצים ופרחים כחומר ביד היוצר, כל איש ואיש ידאג לנפשו פן ח"ו כל דבר טוב אשר נעשה אצלו כטבע ממש יען כי הורגל בה, מי יודע אם לא ח"ו בשנה הבאה יכבד עליו ויהיה בגדר נסיון, אחת היא מצאנו עצה להטות את כלל ישראל לעבדו שכם אחד, אשר בידינו הוא בעזהי"ת, והוא משאחז"ל אם ראית דור שמתרפים מד"ת עמוד והתחזק בה ואתה נוטל שכר כולם, והנה מי שמקבל עתה עליו עול התורה הוא מחזיר עטרה ליושנה וכאילו מעלה רשעי ישראל למוטב כיון שמקבל שכר כולם, הרי זה אות כי לפניו ית' הוא נחשב כאילו היו כולם צדיקים ומצדו כאילו מחזיר רשעי ישראל למוטב, ואם להחזיר את האחרים בפועל אין בידו כי אין שומע לו אבל הוא ישמע לעצת עצמו, וה' יעזור לנו להחזיר העטרה ליושנה בפועל. אכי"ר:


[^*] א"ה, וכן אמרו רז"ל במד"ר על פסוק ואתחנן אל ה' א"ר יוחנן מכאן אתה למד שאין לבריה כלום אצל בוראו, שהרי משה רבם של כל הנביאים לא בא אלא בלשון תחנונים.


*א"ה, באשר ספר חשבון הנפש הזה בנוי רובו לקרב אל החוש דברים הידועים מכבר להאדם, אך בקרבו בפנימיותו לא בא, וזה כל עמל האדם להרחיב ציורי היראה ולהביאם בחדרי רוחו ולהסבירה לנפשו בכל לשון שהיא שומעת (ועי' בספר זה בהמכתב שמתחלת הספר), לזאת אמרנו להעתיק פה מאמר נחמד ונעים מספר מאזני צדק שחברו פילוסוף קדמון בלשון ערבי, והעתיקו ללשון עברי הנשיא ר' אברהם ב"ר חסדאי ז"ל, בו ירחיב הדבר ויסביר ענין נצחיות והמסתעף מזה:*

*הבאור* הראשון נבאר בו שההתרשלות מבקשת ההצלחה הנצחית הוא שגעון. ההצלחה הנצחית היא אשר יאמר בה השארות בלי כליון, והנחה בלי יגיעה, וששון בלי יגון, ועושר בלי דלות, ושלמות בלי חסרון, וכבוד בלי שפלות ובזיון. זה הכלל כל מה שיצוייר שיהיה בקשת מבקש ורצון רוצה עד עולמי עד, לא יחסרוהו דורות עוברים, ולא ימעיטוהו זמנים חולפים לנצח נצחים, אבל אלו שערנו העולם כולו מלא דוחן ושערנו צפור תלקט בכל אלף אלפים שנה זרע אחד ממנו היה הדוחן כלה ולא יחסר מנצח נצחים דבר. וזה איננו צריך אזהרה לבקש אותו ולגנות ההתרשלות בו, אחר שנאמין מציאותו לפי שכל משכיל הוא חייב לבקש למצוא, ואפילו מעט מזער ממנו. ולא ישיבהו אחור היות דרך השגתו רחוקה וקשה, והיותו צריך לעזוב הנאות העוה"ז ולסבול מיני היגיעות, מפני שזמנו משא אופני היגיעות האלה קצרים והדבר האבד בהם הוא מועט והתענוגים ההם כלים וכלים, והמשכיל יקל עליו להניח הדבר המועט מיד בשביל שירויח בו כפלים רבים לזמן, ע"כ נראה בני אדם כולם, בסחורות ובמלאכות ואפילו בבקשת החכמה, יסבלו על הבזיון והאבדה והיגיעה, ואפילו יכבד משאו עליהם מאוד, לתקותם שיגיעו לעתיד לענג יוסיף על מה שהוציאו מיד תוספת ידועה. ואם כן איך לא ישמחו בעזבם מעט עונג מיד, בשביל שיגיעו אל יתרונות תענוגות, לא נודעה תכליתם, ואין קצה לתכונתם ושלמותם, ולא נברא מעולם משכיל אוהב כסף שיבוקש ממנו להתנדב בדינר אחד, ולהמתין עד חדש ימים, וינתן לו אחר החדש בתמורתו הסם הנכבד אשר יהפוך הנחשת זהב, אלא ישמח לבו ויגל כבודו בהתנדבו אותו, ואע"פ שזה איבוד ממון לשעתו, עד שמי שלא יסבול יגיעת הרעב על דרך משל כמו זה הזמן, בשביל שיגיע בו אל הטובה הגדולה הזאת, אינו נחשב בכלל בני דעת, ואולם זה לא יצוייר מציאותו בבני אדם עם היות המות אורב ורודף אותם, והזהב לא יועיל בעולם האחר, ואולי ימות האדם בתוך החדש או אחריו יום או יומים, ולא יועילנו ולא יצילנו, וכל זה לא יקרר דעתו, ולא ימנעהו מהתנדב בו, לתקותו בתמורה הזאת הנזכרת. אם כן איך ימנע המשכיל מעזוב התאות בימי חייו, ורובם שבעים שנה ואם בגבורות מאה שנים, והתמורה המגעת לו מהם היא ההצלחה אין תכלית לישועתה, ואין סוף לשמחתה, אין אחרית לחדותה, אין ערך לטובתה ואין דמיון לדמותה וצורתה. ואולם התרשלות בני אדם מלכת בדרך ההצלחה הוא לחולשת אמונתם בעולם הבא, ואם לא בידוע שאפילו הסכל החסר הוא גוזר לנער כל איש חצנו ללכת בדרך ההצלחה וכ"ש השלם:
	


