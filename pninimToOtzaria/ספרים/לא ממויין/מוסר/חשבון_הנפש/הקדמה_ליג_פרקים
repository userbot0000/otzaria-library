% הקדמה לי"ג פרקים

%% מט 

*הנפש* הבהמית בשעה שהיא שקטה מכל נדנוד רוח תאוה או צער, אזי אין לה אלא מהלך הקבוע של חילוף הרעיונות כנ"ל (סי' ט"ז) בלבד. מהלך הזה נקרא מהלך העצלות, ע"ש שהוא מתהלך מאליו תדיר, בלי שום כח וטורח כלל, ואז יכולה היא הנפש השכלית לעכבו או לשנותו כחפצה, ע"י כח גבורת הרצון שלה, אכן אין כחה הזה מספיק לכבוש אותו אלא משך זמן מועט, לפי שהיא מתחלשת והולכת ע"י הטורח ההוא עד שטתיגעת לגמרי, ואז חוזר מהלך העצלות ושב לאיתנו הראשון:(ט"ו) 

%% נ

*למעלה* ממנה רוח התאות שהנפש הבהמית נודדת מפניו תיכף כעלה נדף כנ"ל (שם ב) דהיינו שמהלך העצלות מתעכב או משתנה ע"י רוח כל דהו, הילכך כשעולה ברצון נפש המשכלת לכבוש אפילו איזו תאוה קטנה מאד, מ"מ טרחה מרובה מטורח כיבוש מהלך העצלות בלבד, וע"כ היא מתיגעת במהרה יותר, לפי שהרוח הבהמי הוא מתנגד יותר חזק מן העצלות לבד כנ"ל, ואילו היה טבע הרוחות (של תאוה או צער) להתמיד את תנועתן כמהלך הרעיונות, אזי לא היה כח ביצ"ט לנצח שום תאוה כל שהיא אפילו היותר קטנה, אלא שמחמת שהרוחות אינן שולטות אלא זמן מה לפיכך יש כח בנפש השכלית להתגבר עליהן כשהן חלושות וקצרות, ע"כ יכולנו לנצח כל מיני רוחות חלושות במקום שאפשר לסור ולהתרחק ממקום הגרמא שנתעורר על ידה הרוח:
*ד"מ* נזיר שרואה את היין ביום ראשון לנזרו, מסתלק לו והולך ורוח תאותו פוסקת:

%% נא

*ואמנם* גם הרוחות החזקות הן עפ"י רוב נוחות מאד בתחלתן, כי הנה הנפש הבהמית אינה רואה אלא בסמוך כנ"ל (סי' ח') וכל זמן שהרגשת הגרמא שלה רחוקה קצת, אזי איננה יכולה עדיין להשב את רוחה בזעף, וא"כ במקום שיכולין להסתלק מפני הגרמא יכולה היא הנפש השכלית הרואה מרחוק לנצח בכח את התאות היותר קשות בקטנותן בתחלה, וכ"ש שיכולה להפטר מהם אפילו בלא טורח כלל, בעוד שלא נגלו עדיין לעיני בשר הבהמי: *ומפני* שהדבר מצוי, שנגלית הרגשת איזו גרמא לעין הרואה פתאום ובסמוך מאד, ומעוררת הרוח בכל תקפו תיכף, והרי יש לך גם סערות ונסיונות, שכח גופניותיהם גדול כפלי כפלים מגבורת הרצון, ולא עוד אלא שאין הזריזין מצויין כ"כ בדורות שלנו לקדם את היצר בעוד שהשעה מוכשרת לכך (סי' נ"א). ומה גם שכח הרצון בעצמו קטן מאד כנ"ל לפיכך היינו ככלי אובד מפני יצר התאות, לולא רחמי השי"ת עלינו שהותיר לנו מנוס עוד ע"י מלאכת החינוך:

%% נב

*ובכדי* להבין דבר זה על בוריו צריך להתבונן תחלה, שכל הרגשה קלה שבקלות שמשתכחת מן הלב אפילו באותו רגע עצמו, מ"מ אין זכרה אובד מן הנפש הבהמית לגמרי, אלא לעולם משתייר אחריה רשימה קטנה בכח הזכרון, וכשמתחדשת הרגשה זאת בנפש פעם שנית, אזי מצטרפת הרשימה הישנה עמה, ומוסיפה עליה במשהו, וכן בכל פעם שהרגשה ההיא חוזרת להגלות, אזי מצטרפין אליה כל המשהויין של רשימות הקודמות: *ומכאן* תבין, ענין כח ההרגל לחזק ההרגשות היותר קלות, והאיך הוא מוליד התאוה המלומדת הנ"ל (סי' ב') בנפש הבהמית, שהולכין ומתחזקין ע"י ההרגל הארוך יותר ויותר עוד (י"א י"ו כ"א): 

%% נג

*וכל* זה לא מיירי אלא בפעולת נפש הבהמית גרידא, שאינן אלא כמתעסק בעלמא, ונקראים מעשה ההרגל, או תאוה מלומדת כסומא בארובה, אמנם הנשמה השכלית יכולה לחדש בנפש הבהמית הרגלים שונים לכוונות מיוחדות, ולהעריך אותן באופן שיצאו מהן תועליות שונות:
*ד"מ* כשמניחין כלי זמר שמנגנין מאיליהם בחדר הצפרים ללמדם נגינות בני אדם, או כלי הדיבור, ללמדם ביטוי איזו תיבות וכיוצא בזה (סימן ג'), הנה אותן ההרגלים המסודרים בכוונה עפ"י עצת השכל נקראים חינוכים, אכן לימוד מעשי החינוכים בכדי להוציא מהן תועלת על צד היותר טוב, היא היא החכמה הנקראת מלאכת החינוך הנ"ל:

%% נד

*ויש* לדקדק עוד במה שנת"ל מענין הרגשות הקלות שמתחזקות והולכות ע"י צירוף רשימותיהן (סי' נ"ג) דלאו דוקא הרגשה ממש, אלא אפילו כל דמות הרגשה וציור בנפש, משיירין אחריהן רשימות שמצטרפין והולכין עמהן תמיד, ומעלין אותן כ"כ עד שיכולין להעשות גרמא לרוחות קשות כנ"ל, וה"ה נמי בכחות קטנות הבטלות לגבי גדולות שכנגדן, שאף על פי שהן נתבטלו מ"מ רשימותיהן אינן בטלות, והן חוזרין וניעורין בכל פעם, ומוסיפין אחת אחת הדיוקן הראשון שממנו נתרשמו, לפיכך יכולין כחות קטנות שבקטנות ליגדל מאד ע"י ההרגל הארוך, ולהתחזק לנצח הגדולות שבגדולות שהיו הן בטלות במשהו כנגדן בתחלה: 

%% נה

*וכן* ד"מ כח גבורת הרצון הקטנה מאד לגבי רוח התאות הקשות (סימן נ"ב) ונדחית מפניהם לפי שעה, לפי שהיא בטלה כנגדן כמשהו, אמנם זהו מחסד הבורא יתברך שאותו משהו אינו מתבטל מן המציאות לגמרי אלא משייר אחריו רשימות תמיד, והרשימות מצטרפות והולכות כנ"ל. באופן שסוף סוף עתידה היא (כח גבורת הרצון הנ"ל) לילך ולהתגבר ברוב הימים אפילו על היותר קשות שבתאות, עפ"י סייעתא דשמיא הזאת, ואין הדבר תלוי אלא בהתמדה רצופה בהליכת האדם בדרך הישרה: 

%% נו

*ואמנם* הדבר ברור ג"כ ששיעור חוזק הרשימות תלוי בשיעור חוזק הדיוקנין שמהם נתרשמו, והדיוקן החזק מחבירו כפלים, גם כח רשימתו גדולה כפלים משלו, הילכך מתגדלין ג"כ רשימות כח הגבורה (הבטלה לכתחלה), לפי ערך כוונת האדם המתריס כנגדה, שכשהוא מתכוון להתאבק נגד התאות בכח יותר גדול (אעפ"י שהוא מנוצח לפי שעה מ"מ) משייר רשימה יותר חזקה בנפש, וכך הוא מוסיף כחו בהתנצחות, ומגדל את רשימותו יותר ויותר:

%% נז

*כי* הנה הנפש המשכלת היא בת חורין וברשות עצמה לקמץ ולוותר מכחה מעט או הרבה בפעם אחת, כגון מי שהוא רגיל לשאת ליטרא אחד כל היום כולו, יכול לשאת י"ב ליטרין משך שעה אחת ביום, לפיכך במקום שהנסיון והגרמא לחטא הם קצרים וחולפין במהרה (סי' נא) אזי יכולנו להתריס כנגדה בכח יותר גדול בכל פעם שהיא באה, בכדי להשאיר רשימות יותר גדולות שיתקבצו בזמן קצר לשיעור הצריך לנצח אותה הגרמא:
*ד"מ* מי שהוא רגיל לחטוא ע"י תאוה מלומדת משך עשר שנים יוכל להזיר א"ע ממנה ע"י חינוך של שנה אחת. כשהוא מתכוון להגדיל כח התנגדותו עתה בשעה אחת של נסיון בשיעור אותו הכח שהיה רגיל לבלות בעשר שעות של חטא:
*ובזה* תבין משחז"ל הבא לטהר מסייעין אותו דהיינו שאותה סייעתא דשמיא מוסיפה או פוחתת לפי כונת השב, ועמלו מסירת נפשו: 

%% נח

*לפיכך* יש ברירה ביד המתחנך, לבחור לו פיסקאות של מוסרים נוחים וקלים כל כמה שירצה, ולהתמיד בחינוכם זמן ארוך, שעי"כ הם משתרשים יותר בעומק הנפש. אלא שבאופן זה יש בו חששות שמא ימות בחצי מלאכתו, או שמא תפסוק התמדתו על ידי איזו ביטולים ויפסיד בזמן קצר את כל עמלו מימים ושנים, ע"כ מוטב להחמיר קצת את המוסרים ולתמוך את חינוכם בכח, בכדי למהר אל מבוקשו, ולצאת מידי הספיקות: 
*והנה* במשך מהלך החינוך כח ההתנגדות ההוא מתחזק והולך על ידי קיבוץ המשהויין, עד שגם השב עצמו מרגיש אותו ההתאמצות ע"י חשבון מיעוט עונות דהיינו מהלך התיקון, ועי"כ מתרבה חשק נפש בהמיותו לוותר מכחו עוד מעט מעט, ויצא מזה מהלך המהירות ומהירות דמהירות בס"ד:

%% נט

*והדבר* ידוע כמו כן, שהתפעלות נפש הבהמית מעוררת מהירות הכחות ומאמצתן:
*ד"מ* מי שאין בו כח להניף אפי' ארבעים ככר בשעת מנוחת הנפש, יכול הוא לחטוף ולהשליך פתאום משאוי ששים ככר בשעת הכעס והבהלה וכיוצא. אלא שאם יוסיף לוותר מכחותיו עוד, אזי יש לחוש לסכנת כלל חייו, או קצת מאבריו, ועכ"פ להפסל למלאכתו, לפיכך צריך להתעורר ולהפסיק תמיר, בעוד שלא כלו הכחות עדיין ולהנפש זמן ארוך ולהזין כח הגוף מן הלב והמוח ולמלאות מחסורו ער שיחזור לאיתנו הראשון, אבל גם במשך הנפישה הזאת, צריך שלא לעזוב הרגלו לעבוד ולמשא לגמרי, בכדי שלא יצטנן חשקו ותחלש השפעת מוחו ולבו, אלא צריך להתמיד בחינוכים קטנים בכדי לחנך משכיות הלב והמוח ולהוסיף שפע להם, כדרך העגל היונק שהוא דש ונוגף בכחל אמו בכל פעם בנחת, בכדי להמשיך ממנה את החלב:

%% ס

*וה"ה* לתחבולות החינוך דהכא, לפי שכל מדה ומדה במשך שבוע שלה מעוררת תוחלת ממושכה על ידי געגועי הנפש, לומר מתי תבוא לידי ואקיימנה (סי' כ"ד). אם כן כשהנסיון בא הוא מוצא את הנפש מזומנת להתפעל בכח גדול, וכל כמה שמתרבין הנסיונות שלה בשבוע זה כ"כ מתרבין הרשימות של התנגדות גבורת הרצון בכח גדול, ומה גם שאם יש בין נסיון לנסיון כדי נפישה שלמה, אזי מתקבץ מהן כח גדול של התנגדות. אלא שיש לחוש שלא יחלישו כחות הנפש ע"י הטורח הרב במשך כל ימי השבוע הזה וייבש מקורם כנ"ל (סי' ס'):

%% סא

*ע"כ* נתקנו בכאן נפישה של תקופה שלמה כדי שיהיו הכחות הצריכין למדה אחת חוזרין ונובעין מעט מעט, ובמשך אותה תקופה צריך להשמר מן הרוחות ומזיקין הקשין למדה זו, אלא שבתוך כך ימשיך חינוך אותה המדה בדרך אגב וטפל בלבד (סי' ל"ג) דהיינו שלא יקשה ערפו אז נגד שונאו בכח, אלא יניח לו הנצוח בשעת הדחק, ודי לו ברשימות קטנות שהוא משייר בכל פעם, וע"י חינוך מתמיד בחכמה ובתחבולה של חילוף הטורח והנפישות לסירוגין, ובהדרגה יכול כל אדם להגיע אפילו למדרגה היותר גדולה של חסידות, וכמשרז"ל יכול כל אדם לעשות עצמו כמשה רביגו ע"ה:
*ד"מ* באותה העלאה הנ"ל (סי' ל"ו) יכול אדם להכניע היצה"ר ולשבר כל תקפו עד שאפילו אם יתבע איזה דבר הכרחי לבריאת גופו ימנע משאלתו ויתגבר עליו עד שתפסוק תאותו לגמרי, ואז ימלא מחסור הגוף במדה ובמשקל, עפ"י עצת הנשמה המשכלת: 

%% סב

*נמצא* יש בכאן ד' דרכים במהלך החינוך, דהיינו קדימה (נ"א נ"ב) קיבוץ (נ"ג) וחיזוק המשהויין, (נז) והמהירות או התפעלות הנפש הנ"ל (פי' ס') שמכל אחת מהן יכולין להגיע למדרגת משה, אלא שכל אחת בפני עצמה יש בה מעלה וחסרון, וע"כ צריך לתקנה זה עם זה, ד"מ, הקדימה היא סגולה יקרה לשמור הכחות ע"י שמקדימין לחצוץ בפני התאות בקטנותן, אלא שעי"כ נעשה המתחנך חלש ורך לבב לנוס תמיד מפני האויב מרחוק, והוא עלול להכשל ע"י נסיון כל דהו הבא עליו בהיסח הדעת:
*לפיכך* צריך לצרף אליה דרך קיבוץ וחיזוק הרשימות הנ"ל (נ"ג נ"ז) דהיינו שירגיל א"ע לנצח היצה"ר בראשית התחלת קטנותו, ויתמיד בזה כל ימי משך גידולו, עד שיאזור כח להתגבר עליו אפילו בתכלית גדלו, וכמעשה דאותו בעל אגרוף (סי' כ"ב), אלא שעי"כ מתעכב הדרך הזה במהלך התיקון שלו גם הוא, כאותו של דרך הקיבוץ בלבד זמן ארוך ומסוכן כנ"ל (סי' נ"ט). וצריך אדם בינוני שלנו לכפלים של שנות מתושלח (דרך דוגמא) בטרם שיגיע למדרגת משה בן עשר שנים:

%% סג

*ואמנם* גם דרך התפעלות עם כל תוקף מהירותו, איננו לא יותר בטוח ולא יותר מהיר מב' הדרכים הנ"ל, כי אותן הכחות שהנפש מתרוקנת מהן ע"י הדרך הזה במהרה, אינן חוזרין להתמלאות אלא אחר זמן ארוך, והוא מסוכן לפגוע מתוך כך את הפיל הגדול שהמריד עליו לרומסו בזעף (סי' ד'), ומחמת זה הוזקקו מקצתן להמציא להם תרופה לכך דהיינו להתיש כח גופן בענויים קשים וארוכים וסגופים אכזריים בכדי לשבר תוקף יצרם, עד שכבר נמצאו מתחכמים לחבל בנפשם ולפרס את עצמן, בכדי להנצל מהרהורי זמה, ואלו הן מן השוטים דהאי גיסא (שם) ר"ל:
*אבל* אנחנו הפעוטות חייבים לטרוח בכל בחנו ולהשתמש בבי וג' או גם בקישור כל הד' דרכים הנ"ל כפי הענין בכדי להגיע לאותה מדרגה הרצויה לפני הש"י לפי ערכנו:

%% סד

*מה* שאין כן במשה ובכל הענקים הקדמונים ע"ה, שיכלו להשתמש בדרך חיזוק המשהויין בלבד (נ"ז נ"ח) לפי שלגבי דידהו היתה היראה עצמה מילתא זוטרתא כנ"ל (סי' י"ג). ולתוספת באור צריך להקדים עוד גם כאן משנת"ל (סי' מ"ג) שהם מחמת עוצם רוחב לבם היתה גדולת הבורא יתברך נראית אליהם בסמוך ובגלוי תמיד, ונתחנכו עי"כ בענוה וביראה כל ימיהם, עד שנעשו מילתא זוטרתא לגבייהו (שם במשל הגאוותן שנכנע שלא מדעתו שם): 

%% סה

*והנה* כל מיני מתחנכים לילך בדרך הישרה נקראים בא לטהר וזוכים לס"ד, ומה גם אותו מין חינוך של י"ג מדות בכלל, ואחת בפרט דהכא, שיש בו מכל הד' מינים הנ"ל (סי' ס"ג), ובצירוף כל אותן תרופות (סי' כ"א וסי' ס"ב), ומעשה חשבונותיו נעשין לו לאדם לעסק הרגל תמידי בשכבו ובקומו, ובלכתו בדרך, ונותנין לו לאדם שמחה בלבו לראות שאינו חי חיי בטלה בהמית, אפילו יום אחד שלא לצורך תיקון נשמתו, מתוקה שנת העוכר הזה בלילה, עריבה עבודתו ביום, והוא מבלה כל שנותיו בנעימים, כמש"ה בהתהלכך תנחה אותך, בשכבך תשמור עליך, והקיצות היא תשיחך (משלי ו' כ"ב):
