% יז

%% א

*רש״י ד״ה* למה לי דכתב רחמנא כו' אטמא לא קמבעיא ליה כו׳ וכן מחוסר כפורים נמי לא כתיב בה חילול אלא מדאיקרי טמא ילפינן לה לקמן נראה כוונת רש״י דלתירוץ ראשון מ״מ קשה לישתוק קרא בטמא וע״כ קדושים יהיו אתי לטבול יום דאי לטמא קשה לישתוק ונילף ק"ו ממחוסר כפורים ולכך מתרץ רש״י דבמחוסר כפורים לא כתיב ביה חילול אלא מדאקרי טמא וע״כ איצטרך למכתב חילול בטמא ושפיר הייתי מוקי קרא דקדושים יהיו לטמא ולא לטבול יום ולכך איצטרך בטמא וטבול יום אתיא באם אין ענין וק"ל:

*גמרא* טבול יום דאם עביד במיתה מנ"ל דגמר חילול חילול מתרומה ואף ע"ג דלא ילפינן חילול אלא דוקא אם מוקמינן להאי קרא כרבי סימאי באם אינו ענין כמו שמפורש בסנהדרין וא״כ הדרא קושיא לדוכתה דאימא תנהו ענין לקרח קרחה ע״כ מתוך דהואיל והאי קרא לג"ש מתרומה אתי ולא מפרש ביה במאי קאי אי קאי על לא יקרחו קרחה או על טמא ע"כ לא תתננהו ענין אלא במאי דפוסל בתרומה דטבול יום פוסל דנפקא לן מובא השמש וטהר מחיל עבודה דלא פסיל בתרומה כגון קרחה לא מחיל עבודה דאם עביד כהן עבודה אף דעבר על לאו לא יקרחו קרחה לא מחיל עבודה וק״ל:

*תוס׳* ד״ה טבול יום כו' ואע״ג דפרק הערל דרשינן ימי טהרה כצ"ל כו' וי"ל דר׳ סמאי דדריש הכא טבול יום מקרא אחרינא לא סבר לה כתנא דבי ר"י ומוקי ליה התם כו׳ כצ״ל:

*בא״ד* ותימא במים יובא וטמא הלא מפורש בהדיא דטבול יום איקרי טמא וי״ל דצריך קרא גבי עבודה כו׳ ולא ילפינן מהדדי והנה מ״ו הב"ז פי' וז"ל ר״ל דלא נוכל למילף לענין חילול אע״ג דמיקרי טמא לגבי תרומה משא״כ לענין מחוסר כפורים ילפינן שפיר דקרא דוטהרה איירי לענין קדשים דאשה כשירה לשחוט ר"ל דהם מביאים ראיה מאשה כו׳ ואשה לאו בת עבודה היא ואיך ילפינן מינה טמא ששימש על זה כתבו כיון דאשה מותרת בשחיטת קדשים א"כ שייך בה חילול כששחטה כשהיתה מחוסרת כפרה ונגעה בבשר עכ"ל ולא זכיתי להבין דבריו חדא דלמה לא ילפינן לענין חילול מטבול יום דאיקרי טמא לגבי תרומה וממחוסר כפורים ילפינן שפיר דקרא דוטהרה איירי לענין קדשים הלא קרא דטבול יום נמי מיירי לענין קדשים דקרא דובא השמש וטהר דילפינן מיניה דאסור באכילת תרומה קודם הערב שמש ק"ו לקדשים ועוד דאין זה תירוץ לתמיהת התוספות כלל דהתוספות מקשים כיון דאשכחן מפורש דטבול יום איקרי טמא א"כ ממילא נלמד שטמא ששימש חילל כמו דדרשינן מוטהרה ואף דהוא דחוק ומוקי אנפשי׳ דהתם ילפינן חילול כששחטה כשהיא מחוסרת כפורים ונגעה בבשר קשה דזה מצינו אפילו בטבול יום ע״כ נראה לי דהתוספות תמהו בזה כיון דטבול יום מפורש בהדיא דאיקרי טמא א״כ למה לי קרא שאם עבד חילל וכן למה לי קרא ובא השמש וטהר לאסור בתרומה תיפוק ליה דכתיב בהדיא דטבול יום איקרי טמא ותירצו התוספות דצריך קרא גבי עבודה כו' וגבי אכילת תרומה וקדשים ולא ילפינן מהדדי ר״ל מן טבול יום דכלים דלא שייך בהו עבודה ולא אכילה ולכך מקשו התוספות איך ילפינן חילול מוטהרה מכלל שהיא טמאה כיון דאשה לאו בת עבודה היא ואיך ילפינן מינ' טמא ששימש ומתרצים כיון דאשה כשירה לשחוט קדשים א"כ שייך בה חילול עבודה. ר״ל אף דלמ"ד דטמא מותר לשחוט מ"מ מצינו חילול עבודה גבה בשחיטה במחשבה וכיון דמצינו חילול עבודה גבה שפיר יכול למילף מינה דמחלל עבודה במקום אחר. ומקשים התוספות מזב וזבה ובעל קרי ושכבת זרע דמפורש התם דטבול יום איקרי טמא והדרה קושיתם לדוכתא דלא לכתוב חילול בטבול יום וגם למה לי ובא השמש דנקרא טמא לענין תרומה וקדשים ומתרצים התוספות בסוף דבריהם דאיצטרך ובא השמש וטהר דכתיב בשרץ דקיל טפי מנדה ושכבת זרע כנ"ל ברור ונכון:

*בא"ד* ותימא גבי זב וזבה ובעל קרי ושכבת זרע כתיב כמה פעמים ורחץ במים וטמא עד ערב ר"ל בנגיעת הזב או זבה כתיב ורחץ במים וטמא עד ערב והתם לאו מחוסרי כפרה וק"ל והא דלא מקשו התוספות מקרא דכתיב גבי ובא השמש דכתיב נמי וטמא עד ערב וי"ל דהתם יכול לפרש בענין זה וטמא עד ערב כי אם רחץ בשרו במים אז טהור ולא נוכל לפשוט שטבול יום טמא אלא מן ובא השמש וטהר אבל גבי כלי כתיב בתחילה במים יובא וטמא עד הערב וכן בזב וזבה כתיב בתחילה ורחץ במים וטמא עד הערב וק״ל:

*בהגה* ומיהו קשה אי להאי נחית א״כ נכתוב רחמנא טבול יום ומחוסר כפורים בהדיא ולא לכתוב טמא יש להקשות דהי׳ להם להקשות בפשיטות דאין צריך לכתוב אפילו טבול יום בהדיא ולישתוק מן טמא וע״כ אנא ידענה דזה קאי על טבול יום דאי על טמא קשה לישתוק קרא דקדושים יהיו ולכתוב מפורש חילול גבי מח"כ ונילף טמא בק"ו ויש לישב וק״ל ועיין בתוספות דסנהדרין ויבמות אבל אין להקשות דלפי תירוץ דאי לאו קרא דר׳ סימאי לא היה דרשינן מח"כ מוטהרה מכלל שהיא טמאה קשה השתא נמי דכתב רחמנא קרא דקדושים יהיו מנ"ל טבול יום דילמא קרא אתי לטבול יום דמחוסרי כפרה שהוא חמור מטבול יום דמת ובלא קרא לא הייתי יכול למילף דטבול יום דמחוסרי כפורים מחלל מקרא דוטהרה דלא הי׳ דרשינן וטהרה מכלל שהיא טמאה משום דקלישא טומאתי׳ אבל השתא דגלי לן רחמנא קרא בטבול יום אף דקלישא טומאתיה היו דרשינן שפיר מוטהרה שהיא טמאה על מח״כ ואיצטרך וטהרה דהייתי אומר דטבול יום דמחוסר הערב שמש וכפרה דוקא מחלל אבל אם היו לו הערב שמש ואינו מחוסר אלא כפרה לא לכך איצטרך וטהרה מכלל שהיא טמאה אף דמחוסר כפרה לבד חילל ומנ"ל טבול יום דמת ושרץ שיהיה מחלל זה אינו די"ל דע"כ דהאמת כן הוא לדברי התוספות דילפינן טבול יום דמת מוטהר מכלל שהוא טמא או כיון דע״כ ילפינן מה דפוסל בתרומה מחלל עבודה א"כ אין מקום לקושיא זו אבל לי היה נראה לתרץ קושית התוספות בענין אחר דר׳ סמאי סבר כמ"ד דלא הותרה טומאה אלא דהך פרשה א"כ בטבול יום לא יכול למילף מטהור מכלל דהוא טמא וכן מן המקראות דמפורש דטבול יום נקרא טמא כיון דחלוק הוא מטמא בפרה דכתיב וטבל איש טהור והזה הטהור ממעטינן שטמא אסור בפרה ומרבינן טבול יום הייתי אומר דלענין זה נמי חלוק טבול יום מטמא דאינו מחלל ולכך איצטרך קרא דר׳ סמאי אבל מחוסר כפורים דאסור בפרה לא יצא מכלל טמא שפיר דרשינן וטהרה מכלל שהיא טמאה וכיון שהוא טמא לא יצא מכלל טמא ומחלל דלא מצינו שחלק בפרה וק"ל:

%% ב

*תוס׳* ד"ה קסבר כו׳ ומפרש הרב ר׳ חיים דנ"מ לענין פסח הבא בטומאה דלמ"ד מחוסר כפורים דזב כזב דמי אין שוחטין וזורקין עליו דלא אשתרי בציבור אלא טמא מת הנה מאד אינם מובנים לי דבריו דאי מיירי מח"כ בשביעי שלו אפילו למ"ד דאינו כזב אין שוחטין עליו דאי אפשר לו לאכול לערב ואי מיירי בשמיני שלו אפילו למ"ד כזב דמי יהיה מותר לשחוט עליו כיון דחזי לאורתא לאכול ואי משום דטומאת זב אינו מותר בציבור מה בכך דהא אפילו היכא דפסח נעשה בטהרה לא הותרה טומאת יחיד מ"מ שוחטין עליו היכא דחזי לאורתא לאכול דמשנה שלימה בפסחים דף צ׳ ע"א זב שראה שתי ראיות שוחטין עליו ובעל ג׳ ראיות שוחטין בשמיני שלו דחזי לאורתא וצ״ל ע"כ דהך אתי כמ"ד מ״כ לאו כזב דמי אבל למ"ד מח"כ כזב דמי אין שוחטין דסבר אין שוחטין על טמא שרץ אף דחזי לאורתא משום דסבר טמאי מת מצוה היו שחל ז׳ שלהם בערב פסח ואפילו הכי נדחו ומ״מ ילפינן ששוחטין על טבול יום דבקרא כתיב איש כי יהיה טמא וטבול יום כיון דקלישא טומאתו לא קרינן ביה טמא כן כתבו התוספות בהדיא בפסחים שם בד"ה מי לא עסקינן שחל ז׳ שלהם וא"כ למ"ד דמח״כ כזב דמי לא קלישא טומאתי' ושפיר קרינן ביה איש כי יהיה טמא ואין שוחטין עליו ואמת נפקותא זו דכתבו התוספות יכול להיות אף בפסח הבאה בטהרה דלמ"ד כזב דמי אין שוחטין עליו ולמ"ד דאינו כזב שוחטין עליו אלא נקטי רבותא דאפילו בפסח הבא בטומאה אסור לשחוט עליו משום דטומאת זב לא הותרה אף בציבור. ובריש כל הפסולין הוכחתי הא דאמר טבול יום דזב כזב דמי מיירי בזב בעל שלש ראיות שהוא מח"כ אבל בטבול יום דזב בעל שתי ראיות לכ״ע לאו כזב דמי:

*בא"ד* ועוד נפקא מיניה לענין טומאה דחוי׳ בציבור הנה דברי מ"ו הב"ז לא הבנתי וז"ל ר"ל כגון שהיה הציבור מחוסרי כפרה מזיבה ואי סבר ליה כזב דמי לא יקרבו קרבן צבור שלהם עד דאייתו כפרתן ויעשו בטהרה דטומאה דחוי׳ בציבור ולא הותרה א"נ דהכי פריך דאי קרוי מחוסרי כפרה טמאים אזי צריך הציץ לרצות על קרבן שהקריבו במחוסר כפרה ואי לאו כזב דמי אינו צריך לרצות הציץ עכ"ל ולא זכיתי להבין חדא במאי דכתב שהיה הציבור מח"כ מזיבה ולא יקרבו קרבן שלהם כו׳ דטומאה דחוי׳ היא ולא הותרה תיפוק ליה אפילו אי טומאה הותרה למ"ד כזב דמי צריכין לעשות בטהרה דטומאת זב לא הותרה בציבור ועל נפקותא שני׳ דכתב אם צריך הציץ לרצות קשה לי דהא הביא ראיה מגמרא דיומא והתם מבואר אי טומאה הותרה בציבור אין צריך לרצות ואי טומאה דחוי׳ בציבור צריך הציץ לרצות ולפ״ז איך כתב דלמ"ד כזב דמי צריך הציץ לרצות משום טומאה דחוי׳ תיפוק ליה אפילו אם טומאה הותרה צריך הציץ לרצות למ"ד כזב דמי אם הקריבו קרבנם במחוסרי כפורים דטומאת זב לא הותרה וצריך הציץ לרצות כמו דמרצה אקרבנות צבור דלא קבעי זמן דלא נדחה הטומאה אצלם אפילו בציבור ואם הקריבו מרצה הציץ ומה מאוד גדלה התמי׳ עליו שלא הרגיש בזה ולא זכיתי להבין דבריו על בורין ונראה לי דהכי פירושו דאיתא בפסחים דף פ׳ ע"א היו רובן טמאי מתים ומעוטין זבין אין תשלומין לפסח הבא בטומאה ומפרש הגמרא הטעם דטומאה דחוי׳ בציבור ואיש כי יהי׳ טמא משמע דאיש לבד טמא והציבור טהורים אבל אם הציבור טמאים לא עביד בשני והשת' יש נפקותא בענין זה דאם פסח בא בטומאה ואחד מח"כ דזב לא עשה הפסח דלמ"ד כזב דמי אין עושה את השני דטומאה דחוי׳ בציבור ולמ"ד דאינו כזב עושה את השני כיון דהי׳ יכול לעשות בראשון ומשנה שלימה מי שהיה יכול לעשות הראשון ושגג או הזיד ולא עשה עושה את השני אבל למ"ד טומאה הותרה בציבור אפילו למ"ד כזב דמי עושה השני ודוק:

*ד"ה* שרפה אונן ולמ"ד מח״כ דזב כזב דמי לא אתי בק״ו דמה לטבול יום דמת שהותר לאכול בפסח לפי ששוחטין עליו משא״כ במחוסר כפורים דאין שוחטין עליו ואינו אוכל ואסור בנגיעה ושפיר מיפרך ק"ו ואין להקשות דהי׳ להם לפרש בענין זה דלמ"ד מח"כ דזב כזב דמי לא אתי בק"ו דאיכא למיפרך מה לטבול יום שאין מחוסר מעשה דבשלמא למ״ד לאו כזב דמי א"כ מח"כ נמי לא חשיב מחוסר מעשה דקלישא טומאתו אבל למ"ד כזב דמי שפיר איכא למיפרך פירכא זו וכן אין להקשות דליפרוך לעיל מה למח"כ שכן אסור בפסח וי"ל דהיא היא אלא דהתוספות אזלו לשיטתם דמפרשי דלענין זה הוי כזב דאין שוחטין עליו הפסח ולמ"ד אינו כזב שוחטין עליו וע"כ הטעם למ"ד כזב לאו קלישא טומאתו ושפיר פרכינן מחוסר מעשה וא"כ פירכא דמחוסר מעשה ע"כ הטעם דאינו אוכל בפסח ולא קלישא טומאתו כדפרישית לעיל ודוק:

*ד״ה* אונן וא"ת מח"כ ובעל מום יוכיחו נראה לי דהוי מצי להקשות זר יוכיח אלא דהתוספות מקשים על ערל וזר כשר בהזאה ולכן נראה לי דלא יליף התם מהאי ק"ו שערל כשר בשריפת פרה משום דאיכא למיפרך זר יוכיח:

*בא"ד* אבל מבעל מום קשה נראה דאין כאן קושיא דאיכא למיפרך מה לבעל מום שעשה קרבין כמקריבין:

*בא"ד* ועוד מה לטבול יום שכן אין מחוסר מעשה נ"ל לישב קושיא זו כיון דמנגיעה ילפינן ק"ו ומה לי דלא פרכינן קולא דמותר במעשר משום דכיון דבנגיעה לא אשכחן קולא מטעם זה נמי לא פרכינן שאר פירכות כיון דבנגיעה לא אשכחן שום קולא וילפינן ערל לנגיעה שמותר להזות וק"ל ועוד נראה דמעיקרא אין כאן קושיא דלמ״ד דילף ערל מק״ו מטבול יום סבר דמחוסר כפורים דזב כזב דמי וטומאה דכל התורה הותרה ויליף ק"ו מטבול יום דמח"כ שמחוסר מעשה ואסור בנגיעה ומותר בפרה ק"ו לערל כן נ"ל נכון בס"ד:

*ד"ה* והזה הטהור עיין בתוס׳ דיומא דף מ"ג ע"ב שפירשו התוס׳ כיון דעיקר טהרה בהזאה קאתי ואכשר רחמנא טבול יום כש"כ בשאר עבודות ע"ש: 

*גמרא* אי מהתם הוי אמינא ה״מ עבודה דמעכבה כפרה יש להקשות כיון דילפינן דמחלל אף בעבודה דאין זר חייב מיתה כיון דהוי זר ובזר מחלל אף בעבודה דאין חייב מיתה א"כ לפי זה נילף ג"כ כיון דאיקרי זר שמחלל אף בעבודה דאינה מעכבה כפרה כמו דמחלל זר אף עבודה דאין חייב מיתה ויש לישב ודוק:
