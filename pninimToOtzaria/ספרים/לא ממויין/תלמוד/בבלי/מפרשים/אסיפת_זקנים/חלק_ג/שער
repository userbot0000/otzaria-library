*ספר*

*אסיפת זקנים*

*חלק שלישי*

*כולל שלשה פירושים משלשה גדולי האחרונים ואלו הם:*

א) להגאון האמיתי מרן *אהרן שמואל קאיידנאווער* זצללה״ה, בעל ״ברכת הזבח״ על מס׳ זבחים ומנחות וספר ״תפארת שמואל״ על הרא"ש ושאר ספרים מועילים. 

ב) ספר צאן קדשים להגאון האמיתי מרן *אברהם חיים שור* זצללה"ה בעהמ״ח ספר ״תורת חיים״ על ש״ס ומצאנו בספר הלז בכת״י בזה״ל: אני וחברי הגאון המפורסם מוה״ר מרדכי אשר היה אב״ד ור״מ בק"ק בערזאן הסמוך לק״ק לבוב אספנו ישיבה אנשים גדולים ומופלגים חריפים ולמדנו אתם סדר קדשים עד גמירא ותקננו כל הקמשונים וכל הטעיות שנמצאו בסדר הזה גמרא רש״י ותוספות וגם איזה חידושים ביארנו היטב לזכות בו הרבים והסדר הלז היה מונח ממש בקרן זוית שמבלתי אפשרי היה ללמוד הסדר הלז בישיבה מחמת שנדפסו רש״י ותוספות בטעיות ומאז ועד עתה יבינו וישכילו חכמי חרשים ללמוד בחריפות בישיבות וקרא הספר הלז צאן קדשים ע״ש ישראל שנקראו צאן קדשים עכ״ל הגאון זצ״ל.

ג) ספר "מים קדושים״ להגאון המפורסם מוה״ר *אברהם משה* בר׳ אשר הלוי מק״ק *בראהילאוו* והגאונים שבדורו משנת תקל״ו שבחוהו מאד בהסכמותיהם ומפני ריבוי ההוצאות לא העתקנו הסכמותיהם.

*ונתחברו על אלו המסכתות*

*בכורות, ערכין, תמורה, מעילה, כריתות, תמיד.*

ובאשר לא זכינו לראותם בדפוס על כל הסדר, כמו על מס׳ בכורות חסר הברכת הזבח, ועל כריתות חסר הצאן קדשים ע״כ העתקנו במקומם הספר מים קדושים המבאר הכל ברחבה.

*וזאת* למיודעי, דהנה לפי מה שידוע שסדר הזה לפני בוא הגאונים בעל ״ברכת הזבח והצאן קדשים" הי׳ זה הסדר מלא קמשונים וגם היה מחובר כל דברי רש״י וכן כל דברי התוספות בדבור אחד עד שבא בעל ״ברכת הזבח״ [הוא היה ראשון לכל] ותיקן הכל על מכונו, וגם חידש חדושים הרבה אך מפני רבוי ההגהות לא היו ניכרים החידושים שבתוכו עד שהיה נראה לפני הקורא שכל ספרו היא רק הגהות ובאמת לא כן הוא כי יש בו הרבה פנינים יקרים מחידושיו ובאוריו בכל דף ודף וגם מישב הרבה פסקי הרמב"ם הקשים וב״ה שגם ע״ז פקחתי עיני וחלקתי הגהות לחוד וחידושים לחוד. וכמו שעשיתי על מס׳ זבחים ומנחות כן עשיתי גם בחלק הזה וכעת יהיה זה הספר להאיר עיני הלומדים בעזה״י:

*ישראל מאיר* ב״ר *ארי׳ זאב הכהן מראדין.*
