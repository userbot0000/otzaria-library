*ספר*

*אסיפת זקנים*

*על מסכת מנחות*

*ראשון לכל מן האדם הגדול בענקים הנשר הגדול הרשב״א ז״ל[^1]*

*עוד שלשה ספרים שלמים מגדולי האחרונים המאורות הגדולים ארזי הלבנון אדירי התורה אשלי רברבי גאוני הדור אשר ברוב חריפותם ובקיאותם העמידו את סדר קדשים על תלה בפירושיהם והגהותיהם ואלה המה.*

א) ספר *ברכת הזבח* להגאון האמיתי מרן *אהרן שמואל קאיידנאווער* זצלל"ה חברו ומחותנו של בעל הש״ך ז״ל, בעהמ״ח ספרים רבים ומועילים הנודעים לשם ולתהלה ה"ה ספר תפארת שמואל על הרא״ש ושו"ת אמונת שמואל וספר ברכת שמואל דרושים כס׳ התורה נדפס בראשונה באמשטרדם בשנת תכ"ט עם הקדמת הג' ר' מנחם נחום הכהן אחי בעל הש"ך ז״ל ונדפס עוד בברלין.

ב) ספר *צאן קדשים* להגאון האמיתי מרן *אברהם חיים שור* זצלל״ה בעהמ"ח ספר תורת חיים על ש"ס (עם חידושים והגהות מנכדו) ומצאנו בספר הלז בכת"י בזה הלשון אני וחברי הגאון המפורסם מו"ה מרדכי אשר היה אב״ד ור״מ בק״ק בערזאן הסמוך לק״ק לבוב אספנו ישיבה אנשים גדולים ומופלגים חריפים ולמדנו אתם סדר קדשים עד גמירא ותקננו כל הקמשונים וכל הטעיות שנמצאו בסדר הזה גמרא רש״י ותוספות וגם איזה חידושים ביארנו היטב לזכות בו הרבים והסדר הלז היה מונח ממש בקרן זוית שמבלתי אפשרי היה ללמוד הסדר הלז בישיבה מחמת שנדפסו רש״י ותוס׳ בטעיות. ומאז ועד עתה יבינו וישכילו חכמי חרשים ללמוד בחריפות בישיבות. וקרא הספר הלז צאן קדשים ע״ש ישראל שנקראו צאן קדשים עכ״ל הגאון זצ״ל. נדפס בראשונה בוואנזיבעק ע״י נכדו בשנת תפ״ט ועוד כ״פ.

ג) ספר *חק נתן* לגאון ספרדי מרן *נתן בורגיל* זצלל״ה וז״ל בעל שה"ג חק נתן שיטה על סדר קדשים והוריות מהרב מו"ה נתן בורגיל עיר וקדיש אחד המיוחד שברבני תונס ולעת זקנתו עלה לעה״ק ירושלים ת״ו. נדפס בראשונה בליוורנא בשנת תקל״ו.

*אלה הספרים ספו תמו ואינם במציאות ע״כ בעזה״י חזרנו להדפיסם בכרך אחד.*

באשר כי סדר קדשים הוא כספר החתום לפני הלומדים באין לו מפרשים סדורים כמו בשארי סדרים ועי״ז ימנעו רבים ללמוד בו ע״כ הוצאתי לאור בעזה״י לזכות הרבים ארבעה החבורים הגדולים האלה המאירים נתיב להמעיינים בסדר הזה ותרבה הדעת.

*ישראל מאיר* ב״ר *ארי׳ זאב הכהן מראדין.*


[^1] החבור הזה חדושי הרשב״א על מסכת מנחות היה בכתובים כחמש מאות שנה ת״י רבני חכמי ירושלים ת״ו, דור אחר דור ומסורה בידם שהוא להרשב״א ז״ל (כאשר כן יעידון בהסכמתם כבוד הגאונים חכמי הדור רבני קהל ספרדים יצ״ו אשר בעיר הקודש ת״ו) וכן יביאהו עד מפורש כבוד הרב הגאון המפורסם מהור״ר חי״ד אזולאי ז״ל בספרו ברכי יוסף ח״א סימן ל״ב אות ד׳ (והרב הקדוש הזה דייק בשמועתו היטיב כידוע לקורא בספריו). ואמנם כי מובא במשנה למלך פי"א מהלכות שבת וז״ל ובהתווכחי עם החכם השלם כו׳ כמוהר״ר יעקב אלפאנדרי כתב אלי וז"ל שנמצא בידי שיטה מנחות לראשונים לא נודע למי הוא וכו' וכלשון שמעתיק שם ממש כתוב בחבור הזה. עכ״ז המחברת תעיד על מחברה כי הוא אדם הגדול בענקים וראויים הדברים למי שאמרם:


*פיעטרקוב*

בדפוס של הרבני וכו' מו״ה *מרדכי צעדערבוים* נ״י. שנת  *תרס״ט*  לפ״ק

