% מ

%% א
   
*ההיא* ליפתא כו' מאי אמרת כו׳ והקשה הר״ן בביצה כיון דאמר מאי אמרת משמע דספק הוה אם בא מחוץ לתחום וא״כ יהי׳ מוכח מזה דספק תחומין אסור דהא רבא לא שרי אלא מטעם דהבא בשביל ישראל זה מותר לישראל אחר. ותירץ דרבא לרווחא דמילתא אמר כן אפילו אם נאמר כרב שרי מטעם דהבא בשביל ישראל זה. אבל הוא באמת סבר כשמואל דספק תחומין מותיר והקשה בשער המלך דף מ״ב ע״א דאם כן למה באמת אסר רבא כאשר ראה כי מפשי ומייתי וזה קושיא דא״כ למה האוסרים ספק תחומין לא הביאו הך ראי׳ מדאמר רבא באמת ולא הביאו ראי׳ רק מדיוקא שלמה הוצרך לומר טעם הבא בשביל ישראל זה. ועיין ברמב״ן במלחמות פרק שואל בשבת אלא וודאי צריך לומר כיון דמפשי כל כך אי אפשר לעיין שנכמשו ויש לחוש שנלקט בו ביום וא"כ שפיר אסור משום ספק מחובר ועוד כיון דהי' צריכים הרבה בוודאי ילקטו גם באותו יום עצמו וע״ש מה שתירץ הוא:

*הני* בני גנא. עיין תמים דעים כ"ה ע"ג:

*תוס׳* ד״ה זכרון כו׳ דלא ליתי לזלזולי במועדות וי״ט ראשון של ר״ה. ועיין מהרש״א ובלשון לימודים תירץ לפי נוסחא הישנה וי"ט של ר״ה דכוונתם על יום שני דיתירו מה שניצוד ונתלוש ביום ראשון בשני וכן ביצה שנולדה בראשון יתירו בשני כי יאמרו שראשון חול ע״ש. ולעניות דעתי אין זה זלזולי לשני אעפ״י שעושין האיסור בשני מכל מקום עיקר זלזולי הוא לראשון שיאמרו חול הוא:

*מהו* לומר זמן. עיין מגילת ספר עשין דף י"ח:

*רשי׳* ד״ה מי בדלת פעם אחת נתקשרו שמים בעבים. דברי מאור עינינו רשי׳ ז״ל תמוהין טובא דלא כך איתא התם בברכות אלא שרב התפלל של שבת בערב שבת שהמעשה שנתקשרו שמים בעבים הוא מעשה אחר שאירע בימי אבידן ואדרבה משמע שם לפי משמעות הגמרא דבטעות כזה שנתקשרו שמים בעבים א״צ לבדל ממלאכה. וכן פסק בש״ע ואע״ג דבשבולי לקט כתב בשם רשי' דבצבור אם התפללו בטעות לא הדרה מ״מ קשה מי דחקו להו לרשי' לומר כן דמעשה דרב בצבור הוי וגם נתקשרו שמים בעבים ולא מרצונו התפלל ושניהם לא משמע בגמר׳ דהתם רק דביחיד הוה ומרצונו התפלל רב של שבת בערב שבת ובע״כ צריך לומר כן דרב מעצמו הי׳ מתפלל שהרי אמר עליה שם בגמרא ש"מ תלת וחד מנייהו של שבת בערב שבת ואי ס״ד דנתקשרו שמים בעבים היה מאי ראי׳ הא אונס הוה אלא וודאי כמ״ש ודברי מאור עינינו נפלאו ממני:

%% ב

*תוספות* ד״ה לית הלכתא. עיין חקרי לב חא״ח סימן רי״ב שכתב דהרמב״ם חולק על מה שכתבו התוספות דהיינו הך מקשן גבי כשותא בכרם דלדבריו לא דמי אהדדי דאף אי לא קיימא לן שם כרב אחא בר יעקב דמתיר לתת לקטן איסור דדבריהם אכתי שפיר יש להתיר לתת כוס לתינוק בליל יום הכיפורים כיון דהותר להאכילו בידים יע״ש. ולעניות דעתי אחר המחילה אין דמיונו עולה יפה דניהי דמותר להאכילן לתינוקות ביום הכיפורים בידים היינו דבר שאינו סרך מצוה ופשיטא דלא אתי למסרך בזה כי יאכל כשהוא גדול דוודאי יודע היה שיש חילוק בין קטן לגדול מה שאין כן כל שהוא סרך מצוה אסור כי כשיגדיל הוא סובר ~דהוא~ {כ"ה בדפוס; וצ"ל דהא} דנתנו לו הכוס לא משום דקטן הוה אלא משום דמותר לשתות כוס שאומרים עליו זמן ביום הכיפורים אף לגדול וזה הפירוש של אתי למסרך ובזה נסתר רוב מה שכתב המחבר הנ"ל באותו סימן כי לפ״ז מבואר דדוקא אי קיימא לן כרב אחא בר יעקב שם דלא חיישינן לאתי למיסרך כאן שרי אבל כל שחיישינן שם דאתי למיסרך גם כאן אסור אף על גב אי לא הוי מצוה שרי מכל מקום אי איכא מצוה מיגרע גרע דלמא אתי למיסרך. ושוב ראיתי להריטב"א ומוכח ממה שכתב דליתן לתינוק כוס זמן הוה לצרכינו ולא לצורך התינוק ואם כן בלאו הכי לא יצדקו דברי בעל חקרי לב וכן כתב הר"ן בפרק תולין וכ״כ הב״י בסימן תרי"ט בשם הרד״א כיון דהתינוק אינו צמא ורואין שנותנין לו אתי למיסרך:

*עוד* ראיתי שהקשה על הריטב״א שהקשה לדעת ר״ת דבדבר שאינו קבוע לא שייך אתי למיסרך והרי כשותא בכרמא נמי אינו קבוע ואפילו הכי אסרי משום דילמא אתי למסרך ותירץ דדוקא בדבר מצוה התיר רבינו תם בדבר שאינו קבוע אבל אינו מצוה אף על פי שאינו קבוע כמו כשות בכרמא אסור והקשה הוא דאם כן אפילו אם נאמר דהלכה כרב אחא בר יעקב וכשותא שרי דילמא היינו דוקא משום דאינו קבוע מנלן להתיר בדבר קבוע אפילו של מצוה. ונ״ל דהגמרא סבר כמו דחזינן למאן דאסר כשותא היינו דבר הרשות אע״ג דלא קביע מתיר בדבר מצוה היכא דלא קביע דדבר מצוה עדיף טפי א"כ לרב אחי בר יעקב דמתיר אפילו דבר הרשות באינו קבוע א"כ דבר מצוה דעדיף טפי אפילו קבוע שרי דאל״כ מה חילוק יש בין דבר מצוה לדבר הרשות ובע״כ חזינן לאידך מאן דאמר דמצוה עדיף טפי ובזה לא יחלוק רב אחי בר יעקב:

*כתב* במרדכי סוף פרקין בשם ר״י בר׳ יהודה שפסק דאסור לטעום וכמה שיעור טעימתו גבי קידוש בעינן מלא לוגמיו ולפיכך ביומא דתעניתא אסור לטעום ואע״ג דאמרינן טועם ואין בכך כלום ה״מ טעימה בלא בליעה ואפילו בליעה קצת אין בכך כלום אבל הכא בעינן מלא לוגמיו דבהכי מייתביה דעתיה כדאמרי' גבי יום הכפורים ע״כ והביאו הב״י בסימן רע״א בא"ח בשם מרדכי ישן ושם כתב ר״י והוא בר יהודא גם במרדכי שלנו בסוף יומא איתא ובאמת יש לתמוה דהא במסכת ברכות מוכח דמותר לטעום עד רביעית וא״כ לסברתו דמותר לבלוע הלא הוא מדמה לשיעור יום הכפורים ושם השיעור פחות מרביעית לכ״ע וא״כ מוכח דאפילו פחות מרביעי׳ מייתביה דעתיה וא״כ איך מותר לטעום עד כדי רביעית אם בולע וצ"ל דס"ל דשיעור רביעית המוזכר בברכות הוא רביעית ביצה כמו שכתב הב"י בסימן תקס"ז בשם ריב"ן והב"י הביא בשם ראבי' דהא מלא לוגמיו יותר מרביעית וקשה הא ר"י בר יהודה מדמה ליום הכיפורים ושם בעי' רק כמלא לוגמיו ומוכח להדיא שם ביומא דהוה פחות מרביעית ואפשר דכוונת ראבי' כיון דאיכא אדם גדול דשיעור של כמלא לוגמיו יותר מרביעית א"כ איך שיערו חכמים כוס של ברכה ברביעית סתם הא לאדם גדול בעי יותר אלא וודאי צ"ל דלא בעי רק טעימה מועטת. ואפשר עוד ליישב דברי ר"י בר יהודה וראבי' ואין כאן מקום להאריך מזה:

