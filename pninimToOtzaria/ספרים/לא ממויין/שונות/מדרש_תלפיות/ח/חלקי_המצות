%% ענף חלקי המצות

*המצות* מתחלקות על שלשה חלקים מצות מקובלו{ת} שהם המצות שאין אדם מוצאם בשכלו בלתי קבלה כמצות ציצית ותפלין מילה וסוכה ושופר ולולב וכיוצא בהם והם מצות אלהיות והם הנקראות עדות לפי שהן עדות גמורה על האלהות ועדות גמורה על חידוש העולם כמצות השבת והשמיטה והיובל ומזה יקרא החלק הזה בכתובים עדות ואדברה בעדותך גם עדותך שעשועי. החלק השני מצות מושכלות אלו המצו{ת} שאדם ימצאם בשכלו אלו לא נתנם התורה כענין הגזל והאונאה והרציחה והגנבה וכיוצא בהם ומצות הללו יקראם הכתוב משפטים. החלק השלישי מצות שאין טעמן נגלה ומבואר הם מצות הכלאים ובשר בחלב ושעיר המשתלח ופרה אדומה ואלה יקראם הכתוב חקים. וזהו שאמר במשנה תורה {<דברים ו:כ>} כי ישאלך בנך מחר לאמר מה העדות והחוקים והמשפטים (ר׳ בחיי ז"ל פ׳ חקת {<פתיחה>}):

*אמ"ה* כיון שהתורה רמוזה באדם כמו שהזכרתי באורך בענפים דלעיל בתורה יש אותיות נקודות טעמים ותגין ובאדם עור ובשר עצמות וגידים: בתורה רמ״ח מצות עשה ושס״ה לא תעשה ובאדם רמ״ח אברים ושס״ה גידים וכו׳ גם התורה פרד״ס גם האדם מורכב מד׳ יסודות וכו׳ ולכן כיון שהתורה והאדם הכל אחד לכן מתחלק{ו}ת המצות לג׳ חלקים מצות מקובלות ומושכלות ושאין טעמן נגלה כנגד שאד{ם} מתלבש בשלשה גלדים כל אחד דק מחברו כי מיד כשהולד נולד כל אבריו מגליד אחר וכשמתחיל לאכול מתלבשים כל אבריו מגליד שני וכשמתגדל מתלבש בג׳ כנגד ג׳ חלקי המצות חד נגלה וחד אמצעי וחד פנימי כחלק החקים שהם פנימיים מחוסר השגתם:

