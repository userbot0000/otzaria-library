%% ענף גרושים ומליצות גדול על ישראל 

*בענין* הגרושים והשמדות והגזרות המשונות לא יכולתי לעלותם על הספר בדיו כי רבו מספר אין מספר חוץ מהמיתות המשונות וריבוי ההריגות שסבלו ישראל בשתי חרבנות שנהרגו כחול הים כדאיתא במסכת גטין ובמדרש איכה ובמקומם אחרים ובספר {ב}ן׳ גיריון עברו על ישראל בכפלי כפלים בארץ אויביהם כמו שתראה בשבט יאודה ובהקדמת החייט בפירוש מערכת האלהות ובהקדמת ספר מלכים למהר״י אברבנאל זצ״ל ובס' טיט היון מהריגות אשכנז עד שנתקיים בודאי כי לקתה מיד ה' כפלים בכל חטאתיה דברים כפשוטן ומי יבא בסוד ה׳ כי כל דרכיו משפט אל אמונה ואין עול צדיק וישר הוא ולדעתנו הקלוש יכולים לומר כי האריך כ"כ אפו כדי להצילנו בזה מחבלי משיח ולהביא הגואל בלי שום צער לישראל כי מה שלקחו מהעונשי' כפלים על החטאים נכנס זה תמורת זה כי ראה השי״ת שיותר טוב שיסבלו בגלותם הגזירות המשונות מעט הנה ומעט הנה ויזדקקו ויצטרפו בזה ולבסוף ינוחו מהרגשות הרעות ולא יכנסו בנסיונות אחר שעברו כמה שנים בגלותם ומלבד זו כדי להרבות בשכרם בימות המשיח על סיבלם מגזירות יתר מהראוי כפי חטאתם על דרך שנותן יסורין לצדיקים על לא עון כדי להרבות בשכרם כנודע. מריה דאברהם מי ראה כזאת מי שמע כאלה הנעשה בשום אומה ולשון או אפילו בכלבים מה שנעשה בעדת ה׳ זרע אברהם יצחק ויעקב אשר פירסמו אלהותו ברבים למלאות בורות מלאים תינוקות לאלפים ולרבבות ולהשיב העפר עליהם ועד שלשה ימים היתה הארץ עליהם עולה ויורדת מהתינוקות המפרוסות תחתיה ומיתות משונות כאלה לאין מספר ולהביא בהמות על נשי ישראל הקדושות לרובען ומתות תחת משכב הבהמות ולקרוע בטני הנשים ההרות ולהכניס השודדים ידיהם בתוך הבטן דרך ערותן ולעשות כאלו בודקים והיו אומרים זה כשר וזה טרף להתלוצץ מענין הבדיקה שעושים ישראל עיין באורך מגזירות אלו בספר מטיט היון שומו שמים על זאת היש לעם זה פה לשום קטרוג שבעולם על מה שחטאו ישראל לשעבר ואפילו על מה שחוטאים בהווה כי מי מכל ע' אומות אשר תחת כל השמים סבלו המיתות המשונות כאלו כאשר סבלו ישראל הקדושים ו{ה}כל כדי לקיים מצות אלהיו חקתיו ומשפטיו ולדבקה בי כי תכלית שנאתם לישראל על היותם פורשים מהם ואין עושים כמעשיהם וכאומרם חז״ל אמרו ישראל כלום שונאים אותי אומות העולם כי אם על שאני אוהב אותך אם כן מי לכם פה קטרוגים המקטריגים על ישראל לדבר עליהם תועה שובו מדרכיכם כי מעותדים אתם לתת דין וחשבון ולקבל עונשים גדולים מיד בעל הגמול כי מי הוא זה ואי זה הוא אשר מקטרג על בן המלך ובפרט בפני המלך שיש על הבן מקום לקטרג כ״ש וק״ו אחר שבן המלך קבל בכפל על עונותיו בשפטים גדולים שהמקטרג עליו אין לו תקומה ~עולמות~{עולמית} ועונשו לעד ולנצח נצחים לכן הרוצה וחפץ תרופה יליץ תמיד על בן המלך וישתדל בהשתדלות נמרץ לבקשת ישועתו אולי בזה יתרפא על שעבר ממה שקיטרג עליו ובפרט היות ישראל קדושים משורשם ויחיסם מלידה ומבטן ומהריון וכבר הם מחולים מכל חטא ועון ופשע ואם יש מי שחוטא בהווה דין שיכור עליו ושוטה כי כבר נשתברו ונשטתו מריבוי הצרות הצרורות והגזירות המשונות והמיתות המרות מי רואה בניו נשחטי׳ לעיניה׳ ושללם לבוז וישאר בדעתו כאשר ראו ישראל בכמה שמדות הבט וראה מעשה אחת קטנה שכתב בשבט יאודה בזקן וזקנה שיצאו לשדה בגירוש ועמהם בת יפת תואר ובעדר מקום היו בשדה בלילה ובא שודד ושלל מה שהיה בידם ויענה את הבתולה ואח"כ המית אותה באומרו שאם נתעברה ממנו אין רצונו שיתערב זרעו בין היהודים:

*ובעל* הבית א׳ מושלח מהרוח בא' מאיי הים ~היו~{היה} לו אביו זקן מופלג עטוף ברעב כי זה ג׳ ימים שלא אכלו ויכמרו רחמי הבן עליו ויקח בנו ~יחידי~{יחידו} הקטן וילך אל העיר הקרוב לו וימכור הילד לאופה ללחם להשיב נפש הזקן והיה בשובו אל אביו וימצאהו נופל מת וישוב אל האופה לקחת בנו ולא אבה הנחתום להחזיר הנער ויצעק ~היהידי~{היהודי} צעקה על בנו ולא היה לו מושיע: העל אלה ואלפים ולרבבות כאלה שאירעו בזרעו של אברהם יצחק למה לא ילבשו קנאה שרפים ואופנים וחיות הקדש וכל כתות המלאכים שבכל רקיע ורקיע לבקש מהירות ישועת ישראל שהיא ישועת שכינת עוזו יתברך מה קטרוג יוכל לעכב בידם ומי יכול לעמוד בפניהם ואפילו סמאל הרשע המקטרג הגדול אין לו פה להשיב נגד ישראל כי לא נשארו לו פנים לקטרג ממה שעבר על ישראל מהצרות על ידו כי כבר מתבייש ממה שהגדיל לעשות אתם מלאכי רום וכל צבא השמים עליכם מוטל החיוב לקרב ישועת ישראל ברוב תחינתכם ובקשתכם לפני בורא עולם ה׳ וקיימא לן דחוצפא כלפי שמא מהניא אע״פ שהשואל אינו ראוי לדבר המבקש כ״ש וק״ו ~כן~{בן} בנו של ק"ו לבקש ישועת ישראל שהיא ג״כ ישועת השכינה ושהם ראוים לה מרוב מצות ומעשים טובים שביד אבותיהם ובידם ומרוב יסורים ועינוי וגזירות ושמדות וגרושין וטלטולים ומיתות משונות ומרות שעברו עליהם ועל אבותיהם ולמה אתם שותקים ולמה אתם מאחרים בדבר וכבר ישראל עזרתכם מלמטה שבכל יום מבקשים ומתחננים על גלות השכינה להוציא מן הגלות באומרם תמיד יתגדל ויתקדש שמיה רבא ויקרב משיחיה א״כ ישראל מלמטה ואתם מלמעלה חושו ואל תאחרו כי כבר מדת הדין שבע כי רויתה חרבו מדם חלל ושביה כמה שנים על ישראל במיתות אשר לא כתוב בספר התורה ורובם על חסידי עליון כגון ר׳ עקיבא וחביריו לזה סרקו במסרקות של ברזל וזה הפשיטוהו חי הנשמע כזה מיתות משנות לא שערום דעת אנושים כאשר שיערום לחדשם על עם ה׳ אנא ה׳ אלהינו חוס ורחם עלינו כי בעל הרחמים נקראת מקור החסידים אתה אנה חסדיך ורחמיך וחנוניך ואם ישראל חטאו לך אנו בשר ודם חומר עכור ובצרת המציק היצר הצורר שהכנסת בנו חטאנו לפניך ואתה אלוה ידוע מכיר בצרת החוטאים מסבת יצרם אנו עשינו כחומר ואתה עשה כאלוה כי אל גדול אתה בורא יוצר ועושה אין זולתך מלכנו כי אתה אלהי האלהים ואדוני האדונים מי יאמר לך מה תעשה ומי יאמר לך מה תפעל כי מי יפצה פה לפניך באומרך כך עלה במחשבתי עשה למען שכינתך הושיעה נא ימינך קומה ה׳ ויפיצו אויביך וינוס? משנאיך מפניך והושע עמך ישראל כי כבר ~נתבלו~{בהמדורת ווארשא: נתבעו} בגלותם בבזיון וחירוף וגידוף עד שלא עצרו כח פשטו ידיהם כאיש הנטבע בלב ים שכראות שתש כחו לשוט פ{ו}שט ידיו ופוער פיו ~שיכגסו~{שיכנסו} בו המים לקבל המיתה עליו ולמהרה עליו כך ישראל עם קדושיך אינן יכולים עוד לסבול פשטו ידיהם מקוים מות ואין היש מכאוב כזה היוכל כסא כבודך לסבול עוד לראות בניו במצב זה עשה למען שמך הגדול ורחמנו בלי עיכוב וצע{ר} כי ישועתך כהרף עין כי בעל היכולת אתה אין כמוך מושיע ואין מבלעדיך שומע תפלת כל פה ברוך שומע תפלה:




