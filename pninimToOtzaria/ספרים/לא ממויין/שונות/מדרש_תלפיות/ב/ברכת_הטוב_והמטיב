%% ענף ברכת הטוב והמטיב

*כד הקמח* דף י' ע״א טעם שמברכין על היין הטוב והמטיב משא"כ על הפת או בשאר דברים. לפי שעיקר השמחה בסעודה אינה אלא ביין ודרך מלכים לשנות יין ולא לשנות פת וישראל בני מלכים הם:

*טעם* אחר שכל שלחן שמביאים עליו יין על יין אינו אלא ריבוי שמחה ויצטרך האדם שלא להרבות בשמחה בעו"הז יותר מדאי כדחז״ל וכו'. לכן תקנו על היין הטוב והמטיב שהיא הברכה שתיקנו על הרוגי ביתר כשנתנו לקבורה וכו׳ בזכור זה יחזור רבוי שמחתו בדרך המצוע. טעם אחר לפי שהיין יוצא מן הענבים שבכרם וכבר אמרו חז״ל ז' שנים זבלו האויבים את כרמיהם מדם הרוגי ביתר ומטעם זה תקנו על היין הטוב והמטיב:

*אמ"ה* נראה טעם אחר למה תקנו הטוב והמטיב דוקא על ריבוי יין איתא בילקוט הושע סי' ט׳ דף ~קכ״ה ע״ג~{רמז תקכה' אות ט'} על פסוק כענבים במדבר מצאתי ישראל וכו׳ משם תנחומא וז״ל דבר אחר כענבי׳ במדבר למה במדבר ולא בישוב אלא כשאדם הולך במדבר והוא רעב והוא צמא אם נותנין לו פת אוכל ומבקש לשתות ואם נותנין לו מים או יין לשתות שותה ומבקש לאכול אבל אם נותנין לו ענבים הוא אוכלם ואינו מבקש מאומה לפי שיש בהם אכילה ויש בהם שתיה כך ישראל קבלו התורה במדבר וכתיב לכו לחמו בלחמי ושתו ביין מסכתי וכו' והנה כיון שהיין יוצא מהענבי׳ שיש בהם אכילה ושתיה משא״כ בפת ובשאר דברים לכן תקנו על רבוי יין דוקא הטוב והמטיב על שם שיוצאים מן הענבים שטובים הן לאוכלם באכיל{ה} ומטיבים בשתיה ~שהאוכלים~{שהאוכלם} כאלו אכל ושתה כמדובר:

*טעם* אחר נראה דכיון שהנחש החטיאה לחוה בענבים כדחז״ל סחט ענבים ונתן לה וכו׳ וחוה החטיא{ה} לאדם כדכתיב ותתן גם לבעלה וכו׳ נמצא שחוה מלבד שלא הטיבה לעצמה בעבור על בל תאכל מן העץ גם לא הטיבה עם בעלה לשומרו מן המיתה אלא אמר׳ כשם שאני מתה גם ימות אדם כאחז״ל {בראשית רבה פרשה יט' סימן ח'} לכן תקנו על היין הטוב והמטיב לרמוז לאדם שאף שביינו יכול להרשיע לו ולאחרים עמו אל יעשה כך הלא תראה מה שאירע לאדם ולחוה שגרמה קללה לעצמה ולבעלה כאחז״ל שכל א׳ נתקלל בעשר קללות וכו׳ לכן יהיה טוב לעצמו ומטיב לאחרים אף שבכח יינו יש בידו יכולת להרשיע:

*לכן* תקנו דוקא על ריבוי יינות הטוב והמטיב כאלו היין מכריז ואומר לאדם אל תרשיע עמי אלא אהיה טוב לך ומטיב לאחרים ובזה יכריזו עליך מן השמי׳ האדם זה הוא הטוב ומטיב לאחרים כיון שנתפתה ביינו כאחז"ל כל המתפתה ביינו דעת קונו יש בו וכו׳ והוא טעם נכון:

*צרור* המור בריש פרשת מטות משם הראב״ד ז״ל שעל שינוי הפת אומרים ג"כ הטוב והמטיב כשם שמברך על שינוי היין הטוב והמטיב:

*אמ״ה* כיון דמה שמברכים על היין הטוב והמטיב הוא משום שהטיב לי בראשונה ועוד השפיע לי מריבוי טובתו ומטיב לי ביין זה האחרון שזימנו לידי ברוב חסדו כמו שכתב בעל הלבוש ז״ל הלכות סעודה סי׳ קע״ה גם הטעם עצמו שייך בשינוי הפת שהטיב לי בפת בתחלה ומטיב לי בלחם זה האחרון ברוב חסדו ולכן כתב הראב״ד ז״ל שגם על שינוי הפת מברכין הטוב והמטיב אמנם כפי חז״ל שברכת הטוב והמטיב תיקנוה ביבנה על הרוגי ביתר שעשהו אותם גדרים לכרמים וכו׳ הטוב שלא הסריחו והמטיב שניתנו לקבורה לא שייך כלל טעם הראב״ד ז״ל על הלחם דבשלמא על היין נאמר כדי שיזכור האדם ויקח מוסר ואל ישתכר ביינו שהרי היין גרם לבני ביתר שנהרגו שבראות׳ שהלך הקיסר מאצלם הדליקו נרות ואכלו ושתו וחזר עליהם והרגם כדאיתא במס׳ גטין באופן שהרבה יין עושה לכן תקנו לומר על ריבוי יינות הטוב והמטיב שהוא הנוסח שתקנו על הרוגי ביתר שהיין גרם להם כדי שיזכור האדם ויקח מוסר ולא ירבה לשתות:

*כתבו* הפוסקים הטעם שאמרו על שינוי יין מברך הטוב ומטיב ולא אמרו כן בשינוי הפת או בשאר דברים יש בזה טעמים האחד שעיקר שמחת הסעודה אינה אלא על היין ודרך המלכים לשנות יין ואין דרך לשנות פת וכל ישראל בני מלכים הם: טעם שני שכל שולחן שמביאין עליו יין אין זה אלא רבוי שמח׳ ויצטרך אדם שלא להרבות שמחה בעולם הזה יותר מדאי כדרז״ל דעל זה יש מנהג בכמה מקומו׳ מקהילות ישראל במקום הסעודות של מצוה והשמחות ששוברים אשישות יין וכלי זכוכית כדי להעציב השמח׳ ושתתערב עם השמחה רעדה:

*ואין* לך שמחה בעולם כשמחת התורה לישראל בהר סיני במעמד שכתוב עליו כמחולת המחנים וכבר ידעת ששם נשתברו הלוחות: ותמצא בהקב״ה בשמחתו של עולם ישמח ה׳ במעשיו וסוף השמחה מצד מן האנושי בשגם הוא בשר מה כתיב בתריה וינחם ה׳ ויתעצב אל לבו:

*גם* במשכן שהיה דוגמת העולם ביום ח׳ של מלואים שהיה ר״ח ניסן לא היה כמוהו במעלת השמחה ומה קרה בו ביום שמתו נדב ואביהוא שלא הי׳ כמותם בכל ישראל אחר משה ואהרן ויתעצבו כל ישראל. ועל שמחת העו״הז אמר קהלת לשחוק אמרתי מהולל ולשמחת מה זאת עושה לפי שהשמחה והעצבון סמוכים זה לזה כשני אחים וכסמיכות היום והלילה וכשם שאדם בטוח ביום שיהא לילה אחריו וכן הוא בטוח בלילה שיהא יום אחריו כך הוא בטוח שתבא השמחה אחר העצבון והעצבון אחר השמחה. ועל זה ביאר ואמר גם בשחוק
יכאב לב יורה על העצבון אחר השמחה ומה שביאר עוד יאמר בכל עצב יהיה מותר מורה על השמחה אחר העצבון: נמצאת למד כי שמחת עולם הזה אינה שלימ׳ כי כל טובו ושלותו הבל ורעות רוח וכל כבודו לכלימה וציץ נובל צבי תפארתו שהרי בשעה ששמחתו של אדם ~חלקה בתקותו~{במהדורת ווארשא: חזקה בחזקתו} הרי היא פוסקת והולכת וע״כ תקנו על שינוי יין הטוב והמטיב שהיא ברכה שתקנו על הרוגי ביתר שניתנו לקבור׳ כנודע וכל זה כדי להעציב את האדם המקורץ מחומר המורכב מן היסודו׳ הטבעיות שהם גופים מתים המשוקע בחושי תאותיו ושיחזור רבוי שמחתו לדרך המיצוע: טעם שלישי שתקנו על שינוי יין הטוב והמטיב לפי שהיין משקה היוצא מן הענבים שבכרם וכבר אמר חז״ל ז׳ שנים זבלו האויבים את כרמיהם מדמן של ישראל ועל זה תקנו על שינוי יין לברך הטוב והמטיב כדי שיתגדר עצמו באכילתו ושתייתו בעלות על זכרונו כל זה:

