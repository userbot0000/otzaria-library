%% ענף בחירה

*ספר* אפריון שלמה (דף י״ד ע״ב) על ענין הבחיר׳ שהשיב לחכמי האומות וכשומעם אמרו רק אין נבון וחכם כעם קדוש הזה המבינים בנסתרות. הנה ידוע חקירת הרמב״ם ז"ל {הלכות תשובה פרק ה' הלכה ה'} שאם הקב״ה יודע אם אדם צדיק או רשע מוכרח שיתקיים ידיעתו ואם נאמר שאינו יודע איך יתכן חלילה שאינו יודע וכו׳: התשובה יסוד מוסד שהספירות הם שרשי כל השרשים ובפרט שורשי כל הנשמות שבעולמי׳ בי״ע וסיבת הסיבות הוא שורש לשורשי הספירות הנאצלות ממנו דאם לא כן לא היה חיות שעה לכל אשר נשמת רוח חיים באפיו:

*הנה* אם כן כשעלה במחשבה לברוא איזה נשמה עם נרתק גופה תכף התנוצץ באצילות הנורא וכמו כן בפנימיות נשמתו אותה הנשמה ואותו השורש הוא ידיעת היוצר המבין ויודע כל מה שתפעל אותה נשמה בחברת גופה הנה הידיעה והנשמה ובחירתה שלשתן סגולה ועצם אחד בלתי מתחלק לחלקים כלל ועיקר זו היא הדרך וזו היא הסיבה שאינה ידיעה מכרעת הבחיר' כי ידיעה סגוליית עם הבחירה שאין קדימה לזו על זו ולכך הכל צפוי והרשות נתונה:

*אמ״ה* בענין הידיעה יש עמי סוד כמוס עמדי לא ראיתי להעלותו על הספר בדיו פן יפול ביד מי שאינו הגון חלילה ולא יסבול דעתו דקות הענין וישים אור לחשך ח״ו: אמנם כיון דאתא לידן נראה לישב הקדמה שמתיישב עמה כל הדברים הקשים המורי׳ ביטול הבחירה כמו שאמרו חז״ל בכמה מקומות {אבות דרבני נתן פרק לא'} הרא׳ הקב״ה לאדם הראשון ולמשה רבע״ה דור דור ודורשיו וחכמיו ומנהיגיו וכו׳ שמורה זה שהדרשנים והמנהיגים כיון שהיו נרשמים שם מששת ימי בראשית מוכרחים להיות וא״כ מה שכר ראוי להם וכן הראה למשה אהרן כהן משרת בצלאל עושה מקדש וכן שלמה וא״כ אין מקום להם לשכר שמוכרחים במעשיהם היו כפי קדימת הכתיבה בספרו של אדם הראשון וכן מאמר בילקוט שנה קודם שנולד שמואל היה בת קול מתנוצץ בכל יום עתיד צדיק אחד להיות ושמואל שמו וכו׳ ואם כן כפי זה מוכרח היה שמואל להיות צדיק: וכן במדרש {רבה פרשה ג' סימן ז'} פ׳ עקב על פסוק וברך פרי בטנך וכו׳ מה פרי אדמתך אין בו ~עון אשר חטא כך~ {לא חטא ולא עון אף} פרי בטנך ~אין בו~ {לא יהא בהן לא חטא ולא} עון וכו׳ דאיך יתכן להבטיחם על זה כיון שהרשות נתונה ביד כל אדם ומאמרים רבים כאלו אין מספר כנודע לכל מי שיודע ספר: ומתיישב גם עם מה שנאמר הגדה שמחק הרמב״ם ז״ל מהתלמו׳ {סנהדרין דף כב' ע"א} ארבעים יום קודם יצירת הולד בת פ׳ לפלוני וכו׳ מחמת דוחק גדול שכיון שמצות פריה ורביה היא עשה ואדם בעל בחירה בקיומה איך גוזרים עליו שתנשא לפלונית כפי ההכרזה:

*אמנם* כל זה מתיישב בנקל בדבור אחד שכל הגזרות והכרוזים הם בקדימת הבחירה באופן זה שהקב״ה הראה לאדם ולמשה דור {דור} ודורשיו אם ירצו כלומר פלוני יהיה דרשן אם ירצה מצד בחירתו אבל אדם אחר אעפ״י שירצה להיות דרשן או מנהיג אינו עולה כי אם זה דוקא וכן כשנרשם שם בצלאל עושה משכן ושלמה מקדש הוא בבחינת הבחירה בהם שאם ירצו מצד בחירתם יצליחו בדבר מה שאין כן באדם אחר שאף שירצו לא יצליחו וכן בת קול דשמואל עתיד צדיק אחד להיות אם ירצה כלומר מוכן הוא יותר מכל אדם בתנאי אם ירצה ואם יחפוץ מצד בחירתו:

*וכן* בהכרזה בת פלוני לפלוני בתנאי אם ירצה מצד בחירתו מוכנת זאת לו ואם לא ירצה הרשות בידו וכן בכלם באופן שכל הדברים המורים בגזרה הוא בתנאי האם ירצה כמדובר ואם לא ירצה מצד בחירתו מבעל הדבר שנראה כגזרה משום דעל מנת זה נאמרו הדברים:

*ונביא* ראיה לזה ממה שכתבתי לעיל מרבינו בחיי פ׳ תשא {שמות לב' לב'} על פסוק ואם אין ~מחיני~ {מחני} נא מספרך אשר כתבת דספרו של הקב״ה הוא מערכת הכוכב וציורי הכחות בעניני האדם וכח האדם אשר למעלה הוא יסוד העמדתו וקייומו מלמטה וכו׳ תראו משם באורך: והנה ידוע שביד האדם לבטל מערכת הכוכבים וכבר אמרנו שמערכת הכוכבים הוא ספרו של הקב״ה באופן שמה שכתוב בספרו יוכל האדם לבטלו מצד בחירתו: ודי בזה לכל מי שיש לו מוח בקדקדו ויודע ללעוס הדברים:

*מוה"רם* אלשיך אמר~ה~ הנחש לא מות תמותון על דרך חילל שבת אחד וכו' כי עכשיו אתם כבהמות ואינכם מקבלים שכר כ״כ כי אינכם יודעים לעשות רע אבל ונפקחו עיניכם וכו׳ טוב ורע ועכ״ז דנבחרו טוב מרע אם כן יהיה שכרכם גדול מאד (על דרך שפירשו התוספות ז"ל על גדול המצווה ועושה שדואג תמיד:


