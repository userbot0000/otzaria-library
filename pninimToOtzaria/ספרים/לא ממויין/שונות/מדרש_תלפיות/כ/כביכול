%% ענף כביכול

*כביכול* זה הלשון מורגל במדרשים ובתלמוד בריש יומא מה תלמוד קח לך משלך אני רוצה יותר משלהם פירש רש"י ז"ל לפי שהוא דבר קשה לומר שהקב"ה קץ בישראל אמר כביכול כלומר על כרחנו יאמר כאלו אי אפשר לומר כן וכן כל כביכול שבתלמוד:

*ומהרי"ק* ז"ל כתב ונראה שיש טעות סופר וצריך למחוק אי אפשר ולכתוב במקומו כאלו אפשר ע"כ נמצא לפירוש רש"י ז"ל צריך לקרות כביכול בחירק תחת הכ"ף ושו"א תחת הב' ואז פירשו כאלו יכול ואפשר לומר כן:

*ובהליכות* עולם. כביכול ר"ל התורה ניתנה בכ"ב אותיות יכולה לומר כן אבל לנו אי אפשר לאומרו. א"נ כ"ב ר"ת כ"תוב ב"תורה כענין אומרם בכמה מקומות אלמלא מקרא כתוב אין הפה יכול~ה~ לאומרו וכן ראיתי בתוספות דמגילה. לוחות הברית דף ת"ו ע"ב:

*אמ"ה* בספר התשבי באות כ"ף דף מ"ב ע"ב מצאתי ראיתי וז"ל כביכול פירשו דהכונה התורה שניתנה בכ"ב אותיות יכולה לומר כן אבל לנו אי אפשר לאומרו וכו' ולזה הפירוש אין טעם וריח מפני כמה דברים האחד שיותר נכון היה לומר *בכיכול* כמו שאמרו במדרש נגילה ונשמחה בך בתורה שניתנה בכ"ב אותיות: והשני שהיה ראוי ליכתב בשתי תיבות כב יכול. השלישי שהיה ראוי לומר כביכולה כי התורה לשון נקבה. לכן אני אומר כי הכ"ף והבי"ת משמשי' כאחד כמו שנמצא שופטיך כבראשונה ויועציך כבתחלה כך כביכול הכ"ף בשו"א והבי"ת בפת"ח ר"ל התורה מדבר כלפי מעלה כמו כביכול פירוש כמו במי שיוכל לקבל המאמר ההוא:

*ואני* המאסף אומר דכונת כביכול יובן עם מה דאיתא באותיות רבי עקיבא באות בי"ת דבר אחר בי"ת בינה שנתן הקב"ה בינה לכל בריאה בינה לכל יצור בינה לכל נפש בינה לכל נשמה בינה לכל רוח שאלמלא בינה אין העולם מתקיים אפילו שעה אחת:

*ואות* כ"ף כתב כ' רומז לכף השכינה יעו"ש ובזה כוונת כביכול ר"ל אלמלא הכ' שהיא השכינה שנתן ב' שהיא בינה כל נפש ונשמה ורוח והבינה מחייבו לומר כך אע"פ שנראה דבר זר לא היה יכול לאומרו אלא השכינה מחייבו לאומרו לשכך את האזן וכפי פירוש זה צריך לומר כב יכול בשתי תיבות:
