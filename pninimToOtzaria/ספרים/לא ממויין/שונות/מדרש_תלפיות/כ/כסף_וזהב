%% ענף כסף וזהב

*פליאה* אחרי שהכסף מורה רחמים והרחמים עיקר גדול בעולם מן הדין אם כן דין היה להיות הכסף יקר מן הזהב. אלא הזהב ביוקר יותר משום שהזהב שמיטת הדין והיצר בא מן הזהב וקרוב בעולם השפל הזהב והחסד אינו נמצא אלא לפרקים. ותרצה לדעת קרא אדם סתם ושים לפניו מיני מאכלים ושלח אדם אחריו שיאמר לו שיניח המאכלים ויתענה ויקנה לנפשו מעלה גדולה והוא ישיב אוכל ואשתה ויבא עלי מה שיבא מהרעה כי האדם אוהב הרעה ממה שאוהב הטוב. וכן אם יש זונה ותאמר לו שתוציאנה מביתו ויקנה מעלה לנפשו והוא יבחר באבוד נפשו יותר ממה שיוציאנה כי בוחר ברעה לעולם: ולכן נבחר הזהב והוא יקר בעיניו כי הוא מצד הרעה מצפון תפתח הרעה:

*אמ"ה* נשאר פשוט עם זה דברי המדרש פ' ראה על פסוק ובחרת בחיים לא די שנתן לפנינו שני דרכים אלא שמיעץ לנו ואומר ובחרת בחיים וכו' דקשה מה צורך ליעצנו ובחרת בחיים דמי הוא הבורח מן החיים שהוצרך לומר ובחרת בחיים ובפירוש על התורה פרשתי אופנים אמנם כפי דברי הפליא' פשוט הוא משום דהזהב שמיטת הדין ~ואדה~{ואדם} מתאוה ברעה ובאבוד נפשו כיון שהוא בשמיטת הזהב לכן הוצרך לומר ובחרת בחיים שהוא שלמות הנפש ואל תטה אחר תאותך הגשמי אע"פ שתאבד נפשך כאשר מיעצך בחינת הזהב:

*ולענין* למה הכסף בזול מן הזהב כפי הפשט פשוט הוא שכל דבר שיש לעולם צורך יותר בתשמישו בראו הקב"ה יותר ברבוי וכן תראה שבהיות צורך לאדם האויר יותר מן המים האויר יותר ברבוי מצוי בכל מקום המים יש לעולם מהם צורך מהלחם נמצא מים יותר מלחם הלחם יותר מהפירות הלחם יותר וכן במין האבנים אבני הבנין ברבוי מאבני' טובות כי אבני הבנין צורך יותר לישוב העולם. וכן במיני מתכות הברזל ברבוי מהכסף כיון שיש לעולם צורך מהברזל יותר מהכסף והכסף בריבוי מן הזהב כיון שיש צורך מהכסף יותר מן הזהב הכלל העולה היותר צורך לתשמישו של עולם בראו הקב"ה יותר בריבוי:

*והנה* כיון שהזהב מועט וקשה מציאותו לכן הוא יותר ביוקר מהכסף הנמצא בריבוי וביותר בנקל ולכן הוא בזול. אך כפי דברי הפליאה דהזהב על היותו דין הוא יותר יקר ונחמד לפי שאדם בוחר באבוד נפשו ולמוסרה לדין בהיות עולם זה שמיטת הזהב יותר משלימות ומעלת נפשו: יובן דברי רבי יוסי בן קסמא במס' אבות פעם אחת הייתי מהלך בדרך וכו' עד אם אתה נותן לי כל כסף וזהב שבעול' איני דר אלא במקום תורה דלמה קדם כסף לזהב כיון שהראיה שמביא לדבריו הוא מפסוק טוב לי תורת פיך מאלפי זהב וכסף דמקדים זהב לכסף והמפרשי' ז"ל שהרבו בדקדוקים ובשאלות במשנה זאת לא ראיתי שדקדקו דקדוק זה. אמנם על פי דרכנו שהדין המורה על הזהב בוחר אדם לנפשו יותר מהרחמים שהוא בחינת הכסף קדם רבי יוסי בדבריו הכסף כלומר לא מבעיא כסף שהיא בחינת הרחמים והחיים שאדם בועט לגבי תאוות גופניות אלא אפילו זהב שהוא בחינת דין ואבוד הנפש שאדם חומדו יותר איני דר אלא במקו' תורה שהיא דרך החיים שאדם עוזבו כמדובר מדאצטריך רחמנא לומר ובחרת בחיים כדפרישית:

*ודוד* המלך ע"ה כיון שהוא אדמוני בחינת הזהב לכן קדם זהב לכסף כלומר טוב לי תורת פיך מאלפי זהב אע"פ שהיא בחינה שלי שהיה ראוי לאהוב בחינה זאת מכל אדם שהוא בחינתי ומצא מין את מינו ונעור ואין צריך לומר מכסף שאני מבטל בקשתו לגבי התורה שאין הכסף חביב לי כל כך כיון שהיא נגד בחינתי. ובזה מתיישב דקדוק אומרו שכן כתוב ע"י דוד מלך ישראל טוב לי תורת פיך וכו' שהול"ל שכן כתוב בספר תהלים ומי לא ידע שדוד אמרן עד שהוצרך להזכיר לדוד אלא הוא אשר דברנו שהזכיר לתקן למה קדם הזכרת הזהב לכסף לומר כיון שהוא דוד אדמוני בחינת הזהב קדם בחינתו כדפרישית. ועל דרך הנז' מתיישב ג"כ פסוק כי טוב סחרה מסחר כסף ומחרוץ תבואת' שקדם כסף לזהב על דרך שקדמו רבי יוסי בן קסמא וכו' וכן פסוקים הרבה דוק ותשכח:

*עוד* נראה לפרש דאיתא במדרש שהיה במקדש מין זהב אחד נקרא כסף על שם שהיה מכסיף כל הזהבים מרוב זהירות וכו' ולרמוז רבי יוסי שהיה מדבר אפילו אם היה נותן לו הכסף החשוב הזה אינו דר אלא במקום תורה אמר ואפי' אם אתה נותן לי כל כסף וזהב שבעולם לרמוז על הזהב הנקרא כסף וא"ת למה כסף הרומז לזהב זה ולא יזכיר זהב שהוא טפל לו או י"ל אם היה מזכיר כסף בלבד הייתי מבין כסף ממש ואם היה מזכיר זהב בלבד משמע אם נותן לו זהב הרגיל בבני אדם אינו הולך אמנם אם היה נותן מזהב הנקרא כסף שהוא חשוב מאד היה הולך לכן הזכיר כסף וזהב ובהיות שהקדים כסף לזהב לרמוז שהכסף שהזכיר הוא דבר עומד בבחינת הזהב וראיה דשינה להקדימו לזהב ולמה נקרא כסף על שם חשיבותו שמכסיף כל הזהבים. ודוד הע"ה הקדים הזהב כי הוצרך לזה כפי סדר דבריו טוב לי תורת פיך מאלפי זהב כלומר לא מבעיא מאלפי זהב אלא אפילו מכסף וכיון שאמר בדרך לא מבעיא מוכרח דכסף שהזכיר אינו כסף ממש אלא דבר יקר יותר מזהב ונקרא כסף על שם שמכסיף כל הזהבים דאי לא תימא הכי כיון דקאמר טוב לי תורת פיך מאלפי זהב צריך לומר וכסף שהוא דבר קל לגבי' זהב אלא הוא אשר דברנו ודוק:
