%% ענף כסא הכבוד

*שלמה* הע"ה ישב על כסא שהוא כסא ה' ממש מכוון לכסא של מעלה ואיתא בספר סודי רזיא שנקרא הקב"ה מלך שהוא בגימט' צ' שאין הקב"ה שוכן פחות מצ' אלפים רבבות של מלאכים תני ר' חייא כסא שעשה שלמה היו בו צ' אלפים קתדראות והיו יושבים בו ע' סנהדרין כסא א' מימין לגד החוזה משמאל לנתן הנביא מלפניו כסא אחת שישבה עליו בת שבע אמו וכו' והנה נרמז ענין זה והיה ה' למלך על כל הארץ שאין הקב"ה נקרא מלך בפחות מהמרכבה שנרמזה במלת ארץ שהיא צ' אלפים רבבות אדני אדונינו מה אדיר שמך בכל הארץ דייקא כסה שמים הודו ובכמה משריין מכסא הודו לזה אמר תהלתו מלאה הארץ נוטריקון צ' אלפים רבבות וכו' (עיין בארוכה ד"ן מ"ע):

*פרקי* היכלות כמה כסאות יש לו להקב"ה כסא נכון. כסא צדק. כסא משפט. כסא חסד. כסא יה. כסא כבוד. כסא אמת. כסא קדוש. כסא עולם. כסא רחמים. כסא מלוכה. כסא רם ונשא ע"כ:

*כשיצא* יעקב מבאר שבע יצא מהשגת ז' כסאות זו למעלה מזו משבע רקיעים וכשהגיע לרקיע ערבות ששם נקרא הכסא נורא אמר מה נורא המקום הזה מ"ע אופן קצ"ט:

*ילקוט* משלי דף רי"ז ע"ד דבר אחר אמר רבי ישמעאל בא וראה כחו וגבורתו של הקב"ה שמה שברא בעולמו קבע בכסא הכבוד ברא אדם ונשר ואריה ושור. וקבען בכסא הכבוד וכיון שהקב"ה נהם כסא הכבוד מזדעזע מפני מה שדמות אריה קבוע בו לכך נאמר נהם ככפיר אימת מלך:

*אמ"ה* איני יודע מה הכח והגבורה זו לקבוע בכסא הכבוד ארבעה אלו דכיון שבו כח הבריאה לבראות' דבר קל היא לפניו לקבועה ועוד להבין וכיון שהקב"ה נוהם מזדעזע כסא הכבוד מפני מה שדמות אריה קבוע בו דאיך ולמה בעבור שדמות אריה קבוע בו מזדעזע:

*ועוד* למה מפני הארי ולא מפני דמות אדם ונשר ושור שקבועים שם. ולכאורה נראה לפרש בכוונת המאמר התמוה הזה דהנה ידוע שכוונתו יתברך ללמד שאפילו הגדול יקח עצה מן הקטן כדחז"ל גם על דרך זה רצה ללמד מוסר השפלות שיקרב האדם לברואיו כגון בניו ובנותיו ולכל יוצאי יריכו וכן לעבדיו ולמכיריו שישכנו סביב לאהלו ואע"פ שיהיה גדול המעלה והם במדרגת השפלות עכ"ז יקרבם ואל ירחיקם באומרו מי אלה שאני מתקרב אליהם ולכן להורות על זה קבע בכסא הכבוד ארבעה אלו אע"פ שהם ברואיו וכלא חשיבין לפניו וזהו כחו וגבורתו לעשות ענוה כזאת וזהו אומרו בא וראה כחו וגבורתו של הקב"ה ומה היא הכח שמה שברא בעולמו קבען בכסא כלומר אף ע"פ שהוא בראם והם הבל לפניו עכ"ז קבעם ללמד על האמור ואין כח וגבורה גדול מזה על דרך שנקרא גבור שעכו"ם מרקדים בהיכלו ושותק יש גבורה גדולה מזו כאומרם חז"ל:

*והנה* תראה מארבע אלו הקבועים שם היותר שנראה יותר זרות הוא האריה כמו שאפרש בס"ד ונמצא שעם הארי מורה ענוה וכח וגבורה יותר על שקבעו בכסא שהנה האדם אינו כל כך מהתמיה כיון שנברא בצלם אלהי' והשור הוא מהבהמו' הטהורות. והנשר אף שהיא מהטמאות יש בה צד רוחניות בהיות היא בבחינת בעל כנפים כמלאכים אבל הארי הוא מהחיות הטמאות והוא גם בטבעו. ועם כל זה ללמד על המוסר האמור קבעו בכסא ולכן כשהקב"ה נוהם כסא הכבוד מזדעזע לפי שכשהקב"ה נוהם הוא מסבת כעס ומזדעזע כסא הכבוד אולי הכעס הוא על שאף ע"פ שקבע אלו שם ללמד מוסר ואין משגיחין והוא כביכול קבע לארי שם אע"פ שאינו מהראוי להראות כל כך ענוה יתירה בזאת שהיה די בשלשה וזהו אומרו מפני מה מפני שדמות ארי קבוע בו אע"פ שאינו מהראוי ועכ"ז לא לקחו מוסר:

*עוד* נוכל לומר דמזדעזע מפני שארי קבוע שם לפי שהכתוב ממשילו לארי אריה שאג מי לא יירא ה'אלהים דבר מי לא ינבא וכתיב נהם ככפיר אימת מלך ככפיר דהיינו אריה שנקרא כפיר כנז' במאמר דלעיל מזה וזהו אומרו ובשעה שהקב"ה נוהם מזדעזע כסא הכבוד למה מפני שדמות אריה קבוע בו וכיון שנהמתו יתברך המשילו לכפיר דהיינו אריה היא תמיה איך נוהם כאילו מדמה עצמו כביכול לאריה והבן ואף ע"פ שמה שהנביאים מדמים לו לאריה אין לו דמיון חלילה אלא עשו סייג לדבריהם השמיעו את האזן מה שהיא יכולה לשמוע ודמו אותו לכפיר כדחז"ל הביאו הילקוט משלי דף רי"ו ע"ד וכו' אמנם היות הוא עצמו נוהם והאריה שם קבוע נראה כדבר תימה ולכן מזדעזע כסא הכבוד:
