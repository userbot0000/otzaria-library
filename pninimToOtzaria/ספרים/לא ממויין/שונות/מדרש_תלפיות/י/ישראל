%% ענף ישראל

*ירושלמי* ומדרש למה קרא הקב"ה שם ליעקב בשם ישראל ולמה בשם ישורון אלא שיתף הקב"ה שמו אל עם ישר מן ישורון וקראם בשם ישראל כדי שיהיה להם קיום בין האומות על ידי שיתוף שמו:

*לא* יעקב יקרא עוד שמך ר"ל לא תהיה עקב וזנב לעשו אלא ישראל כי שרית עם אלהים וסוד מופלא רמוז בישראל כי י"ש רא"ל שנאמר להנחיל אוהבי יש שהוא עולם הבא ורא"ל הוא העולם הזה כי כל יש ברא בר"לא שערים כדאיתא בספר יצירה. ציוני פרשה וישלח:

*שיח* יצחק על מאמר חז"ל במדרש רבה פרשה ל"ח רבי אליעזר בשם רבי יוסי בן זמרא פתר בדור הפלגה אמרו ישראל אל תהרוג דור הפלגה פן ישכחו עמי הדורות הבאים אחריהם הניעמו בחילך והורירמו טלטלימו והורידמו מלמעלן למטה ע"כ המאמר הזה אין לו שחר דהיכן היו ישראל אז בדור הפלגה:

*ויתכן* הענין כי כבר נודע מתוך הזוהר כי יש למעל' ס' רבוא מלאכים שנקראים ישראל כנגד ישראל של מטה וזהו שאמר אמרו ישראל ר"ל ישראל של מעלה שהם המלאכים שאמר להם הקב"ה כאן הבה נרדה שנמלך בב"ד של מעלה שהם אותם המלאכים שנקראים ישראל ואמרו אותם המלאכים אל תהרוג דור הפלגה והוא על דרך אומרם ז"ל שהמת נשכח מן הלב ואם יהרגום פן ישכחו עמי הם ישראל שלמטה שהם עם של המלאכים של מעלה שהם הנקראים ישראל וישכחו ישראל למטה הבאים אחריהם המעשה של דור הפלגה ומכח זה יחטאו ישראל למטה והיא בהקדמה אמרו חז"ל חבור עצבים אפרים הנח לו שאפילו ישראל עוברי ע"ז ושלום ביניהם כביכול אינו יכול עמהם ע"כ עיין שם יותר באורך:

*כשנכנסו* ישראל לארץ היה מספר שלהם למעל' מששים רבוא אלף תש"ל שהוא ר"ת של ש"פת א"מת ת"יכון ל"עד שכן מספר אלף הוא משה שדרשו עליו אדם מאלף מצאתי ולכן כשברך משה ליש' יוסף ה' עליכם אלף פעמים ככם אמרו חז"ל שאמר משה זהו משלי שזה הוא באמ' דרגא דמשה שהיה לו אלף זיוון והיתה יניקתו מחכמה עשרה פעמים חכמה כי משה היה גבוה עשר אמין שהם עשרה פעמים חכמ' הרי תש"ל נמצא זה החשבון של מנין ישראל שנכנסו לארץ היה הכל אחד ממשה וכו' ועליו אמרו חז"ל אשה אחת ילדה במצרים ששים רבוא בכרס אחד שהיתה דרגא אלף זיוון וכלול מן עשרה חכמות שבעולם שנבראו בעשרה מאמרות. מ"ע אופן קמ"ו:

*בספר* תורת חכם פרשה האזינו דף תנ"ו ע"ג: על פסוק הלא הוא אביך קנ~י~ך הוא עשך ויכונ~י~ך שההבדל בין ישראל לעכו"ם שישראל נשמתם חלק אלוה ממעל וזהו הלא הוא אביך אמנם עכו"ם כבהמו' נדמו ועוד ויכננך עשה בך כונניות והכנה לקבלת החכמ' בדעת' וזהו ויכוננך לשון כן וזהו מגיד דבריו ליעקב חקיו ומשפטיו לישראל דוקא ולא לעכו"ם והטעם משום שלא עשה כן לכל גוי ומלת כן לשון כוננות כמו מעשה כן של כלים דשלמה וכו' וזהו לא עשה כן לכל גוי אין להם בית קיבול בדעתם ללמוד בתורה ולכך בתורה ומשפטים בל ידעום ע"כ:

*אמ"ה* ונראה לי בהקדמה זו דוזהו כוונת {ה}פסוק אשרי האיש וכו' כי אם בתורת ה' חפצו ובתורתו וכו' לא עשה כן לרשעים דהיינו עכו"ם וזה לא כן הרשעים אין להם כן ר"ל בית קיבול להבין בתורה כי כיון שלא רצו לקבלה לא ברא להם בית קיבול ולכן הם כמוץ אשר תדפנו רוח:

*וזהו* לדעתי כוונת מאמר במדרש תהלים אמר הקב"ה לרשעים אני אמרתי כן ואתם אמרת לא כן אני אמרתי לא כן ואתם אמרתם כן על כן לא יקומו רשעים במשפנו ע"כ:

*הכונה* הקב"ה ברא עולמו להטיב עם בריותיו וכוונתו ורצונו שכל העולם יקבלו התורה ולברוא להם כוננות ובית קיבול בדעתם שיוכלו להבינה כשם שברא לישראל והם בעטו בה ולכן לא ברא להם כונניות ובית קיבול בדעתם וזהו אני אמרתי כן לשון כוננות ובית קיבול כמדובר שאמרתי לברוא לכם כן ובית קיבול ואתם אמרתם לא כן במה שלא רציתם לקבל התורה נמצא שאמרתם שלא רציתם להיות בכם כן ובית קיבול במה שלא רציתם לקבל התורה נמצא שאמרתם שלא רציתם להיות בכם כן ובית קיבול לתורה ובראותי כן אני אמרתי לא כן אין ראוי שיהיה לכם כן ובית קיבול לתורה אלא מגיד דבריו ליעקב דוקא לא עשה כן לכל גוי ואע"פ שאחר כך אתם אומרים כן שאתם רוצים שיהיה בכם כן ובית קיבול לתורה אינו מועיל כדרז"ל על ג' דברים אומות העולם מתחרטין על התורה שלא קבלו וכו' ולכך לא יקומו רשעים במשפט כלומר מסבת הכן שלא רציתם דהיינו הכוננות ובית קיבול לתור' לא יש לכם תקומה ליום הדין:

*וזהו* כוונת פסוק כי כאשר ירד הגשם והשלג מן השמים ושמה לא ישוב כי אם הרוה את הארץ והולידה והצמיחה ונתן זרע לזורע ולחם לאוכל. כן יהיה דברי אשר יצא מפי לא ישוב אלי ריקם כי אם עשה את אשר חפצתי והצליח את אשר שלחתיו. כי בשמחה תצאו וכו' הכונה מלת כן לשון כוננות כמדובר כלומר יהיה דברי כן ובית קיבול לחפצי ורצוני לעשות את אשר חפצתי ולא ישוב אלי ריקם וכיון שכן בהכרח כי בשמחה תצאו ובשלום תובלון כיון שכבר הוצאתי הדבר מפי ונעשה כן ובית קיבול כארץ שנעשי' כן ובית קיבול למטר ולגשם וע"י כן והולידה והצמיחה:

*וזהו* גם כן כוונת פסוק כי כחומר ביד היוצר כן אתם בידי בית ישראל וכו' כן לשון כוננות והכונה כי כחומר ביד היוצר לעשות בו מה שרוצה כן ומושב וכוננות אתם בידי בית ישראל לישב אני עליכם כי אתם מרכבה שלי ואני רוכב עליכם כרצוני פעמים בתוככם כשאתם הגונים כדרז"ל ושכנתי בתוכם בתוך כל אחד ואחד ופעמים אני עליכם בריחוק כשאתם בלתי הגונים ח"ו כיוצר זה וכו' והרבה פסוקים נדרשי' בהקדמ' זאת ואין להאריך שמובנים מעצמם:

*מנחה* בלולה (פרשה וישלח) ישראל שם כולל כל האבות והאמהות י"צחק ש"רה ר"בקה ר"חל א"ברהם ל"אה:

*אמ"ה* גם רמוז שם יעקב במספר ס"ת של אברה"ם יצח"ק שר"ה רבק"ה רח"ל לא"ה שאותיות אלו עולה קפ"ה ויעקב עולה קפ"ב ושלשה הנותרים רמז שהוא מרכבה בפני עצמו כדאיתא בזוהר וכאלו הוא בפני עצמו כולל הג' שהם אברהם ויצחק והוא עצמו. ובזה מתיישב שלא נעקר שם יעקב כיון שהוא רמוז בסופי תיבות של האבות והאמהות:

*הקב"ה* מתנהג עם ישראל בדרך זו אומר מה אעשה לישראל והם קרובי שאר בשר יש לי עמהם שהם בת זוג להקב"ה וקורא לה בתי אחותי אמי תומר דבורה דף ג' ע"א:

*ילקוט* דף ע"ה ע"א כתיב בנות ירושלים א"ר ברכיה בשם רבי שמואל בר נחמני נמשלו ישראל כנקבה מה נקבה נוטלת עישור נכסים מבית אביה כך תפסו ישראל ארץ ז' עממים שהיא עישור של ע' אומות ולפי שירשו כנקבה אמרו שירה כנקבה שנאמר אז ישיר וכו' את השירה הזאת לה' אבל לעתיד שהם יורשים כזכר שנאמר מפאת קדים עד פאת ים לכך יאמרו שיר בלשון זכר שירו לה' שיר חדש:

*מסכת* ע"ז אתם קרויין אדם ואין העכו"ם קרויין אדם:

*אמ"ה* וכי בשם תלייא מלתא דמה איכפת אם אינן קרויים אדם ~כוין~{כיון} שכפי האמת הם אדם ואין הפרש בצורתם בינם לבין ישראל אמנם דע סוד הענין כתיב ועל דמות הכסא כמראה אדם מלמעלה וכו' ונמצא שהקב"ה נקרא אדם והוא צוה תרי"ג מצות לישראל והמצות קיים אותה הקב"ה קודם שכתכם לישראל כאומרם חז"ל ולכן כיון שאנו מקיימים המצות אנו קרויים אדם כשם שנקרא הקב"ה ונמצלא דבשם אדם שאנו מתכנים הוא עדות שאנו דוקא דומיא להקב"ה על היותנו עושים מצותיו כמוהו לא כן עכו"ם שאינן קרוים אדם והוא עדות שמובדלין מופרשי' הם מהקב"ה ועדות יש שהרי אין שם הבור' עליהם דהיינו אדם והם בהמות בצורת אדם כי כל דרכיהם ומעשיהם כדרכי הבהמות דחוץ מדרכי השם הכל מעשה בהמה יתקרי ומיהו בראם הקב"ה בצורת אדם כישראל מפני שהוא רב חסד מטה כלפי חסד אם ירצו לידבק עם ישראל שיתדבקו לא כן אם היו צורת בהמה ובמקום אחר כתבתי דבראם כצורת אדם לכבודם של ישראל שלא נבראו העכו"ם כי אם לשמשם דיום ולילה לא ישבותו ממלאכתם ואין כבוד לבן מלך שישמש אותו בהמה בצורת בהמה כי אם בהמה בצורת אדם:

*גבעת* שאול פרשה במדבר דף ס"ח ע"ג נקראו ישראל בחירי השם כל השמות שנקראו הנבדלים והוא שאם נקראים הנבדלים מלאכים כמו שנא' ויבאו ב' המלאכים סדומה כמו כן נקראו ישראל שנאמר וישלח מלאך ויוציאנו ממצרים. נקראו הנבדלים מלאכי אלהים שנאמר והנה מלאכי אלהים עולים ויורדים בו: ונקראו הצדיקים מלאכי אלהים שנאמר ויהיו מלעבים ~כמלאכי~{במלאכי} אלהים. נקראו הנבדלים מלאכי ה' שנאמר וימצאה מלאך ה וכמו כן הצדיקים שנאמר ויאמר חגי מלאך ה' כי מלאך ה' צבאות הוא. נקראו הנבדלים מלאכיו בכנוי כי מלאכיו יצוה לך הוא ישלח מלאכו לפניך וכמו כן הצדיקים הנני שולח מלאכי הנני מקים דבר עבדו ועצת מלאכיו ישלים. נקראו הנבדלים אלהים כי שרית עם אלהים ראינו כמו כן הצדיקים אני אמרתי אלהי' אתם. נקראו הנבדלים בני אלהים שנאמר כי מי בשחק יערוך לה' בבני אלים כמו כן הצדיקים יאמר להם בני אל חי עליון כלכ~כ~ם. נקראו הנבדלים קדושים שנאמר אל נערץ בסוד קדושים רבה כמו כן הצדיקים יראו את ה' קדושיו נקראו הנבדלים צבאות ה' שנאמר אלהי הצבאות שר צבא ה' ונקראו כן הצדיקים שנאמר והוצאתי את צבאותי את עמי בני ישראל: נקראו הנבדלים משרתי ה' שנאמר עושה מלאכיו רוחות משרתיו אש לוהט ונקרא הצדיקים משרתי ה' שנאמר משרתי אלהינו יאמר לכם:

*אמ"ה* הקדמה המפוארת הזאת מורה באצבע במעל' ישראל ממלאכי השרת בהיות כי לא יחסר מישראל כל השלמיות הנמצאים במלאכים ועל כל זה יש בישראל מה שאינו במלאכים שישראל הם בעלי בחירה מוכנים לקבל שכר מה שאין כן המלאכי' ונמצאים ישראל בתוספת מעלה יותר ממלאכי השרת:

*מדרש* ילקוט תהלים אמר הקב"ה למלאכי השר' ראו מה בני אדם עושים בארץ א"ל כלם נעשו אחים לע"ז אבל ישראל אוכלים ומברכים:

*אמ"ה* דברי המאמר תמהים הם דמה הכונה כלם נעשו אחים לע"ז ומה שייכות יש עם האמו' דישראל אוכלים ומברכים וכי זו בלבד עושים ולמה לא הזכירו מצוה אחרת שעושים וכו' ולבא לביאורו נקדים מאמר המדרש לעתיד לבא מביא הקב"ה לדין לעכו"ם על שעבדו ע"ז והם משיבים דכתוב בתורה אחרי רבים להטות והעובדים ע"ז הם רבים. והקב"ה משיב להם ניחא אם כלם יהיו עובדים לע"ז אחת אמנם הם נפרדים זה מזה יש עובד לחמה ויש ללבנה וכו' ובזה פי' כמוהר"ר מאיר מלמד פ' וכי יאמרו אליכם דרשו אל האובות ואל הידעוני' המצפצפים והמגדי' הלא עם אל אלהיו ידרוש וכו' כלומר כשיבאו עכו"ם שתעבדו ע"ז בטענת אחרי רבים להטות אמרו להם שהלא עם אל אלהיו ידרוש ונמצא שאינן רבים שכל אחד עובד לע"ז אחת וכו' ובזה נבא לענין שמלאכי השרת מגידים הערמה שעכו"ם עושים כדי להמשיכם לישראל לע"ז אע"פ שכל אחד עובד לע"ז שלו אך נעשו אחים כלם לע"ז כלומר לעבוד ע"ז אח' כד' שיהיה להם מקום לכופם לישראל לנטות אחריהם בטענה אחרי רבים להטות דעתה אין לומר שהם יחידים כיון שכל אומה עובד ע"ז שלו שהרי נעשו כלם אחים לעבוד ע"ז אחת וכונתם בערמה זו להמשיך לישראל לע"ז ואח"כ לחזור כל אומה לע"ז שלו:

*אבל* ישראל אוכלים ומברכים וכו' כלומר לא מבעי' שבעת שאין אוכלים ושותים שעומדי' בדעת' שאין מסכימים להם ומוסרים עצמם למיתה על זאת אלא שאוכלים ושותים דשתיה בכלל אכילה ואפילו שהאכילה ושתיה מפתה לע"ז כדכתיב ויאכלו וישתו ויקומו לצחק ואין מצחק אלא ע"ז כדרז"ל עכ"ז מברכים לשמך הגדול ואין נוטים אוזן. עי"ל דהזכירו אכילה לומר דמלבד שראוים לשכר על שאינן עובדים ע"ז כשאר עכו"ם גם ראוי לשאת להם פנים אם יש בידם איזה עון אחר כיון שמדקדקים כשאוכלים עד כזית וכביצה. כמו שהשיב הקב"ה למלאכים במס' ברכו':

*ישראל* נקראו קדושים לכך יצאו ממצרים קודם זמנו כי הקדש מוציא מידי שעבוד. לקט יוסף ערך גאולה:

*אמ"ה* רבו הטעמים כדרז"ל ובמפרשים ז"ל על יציאת ישראל ממצרים קודם זמנו. ולי נראה דישראל נכנסו במצרים להוציא משם נצוצי הקדושה שנפלו בשבירת הכלים כאומרם המקובלי' ז"ל והנה נתן הקב"ה שעד ת' שנים ישלימו הפעול' זאת וישראל זרזו עצמם בשמירת המצות שלא שינו את שמותם ולא בטלו מילה ושבת וכו' כאחז"ל וכו' ועל ידי כך עשו הפעולה ברד"ו שנים לכן כיון שהשלימו הפעולה שעליה נשתלחו יצאו והן הכי נמי שאם היו משלימי' הפעולה קודם רד"ו היו יוצאים קודם ואם לא היו משלימים הפעולה עד ת' שנים היו יוצאים בת' שנים והוא על דרך שמשלח הקב"ה לאדם בעולם הזה כדי שיקיים המצות וקוצב לו שבעים או שמונים שנה ואם משלים עצמו בהיותו בן עשרים או שלשים שנה מסלקו מן העולם קודם זמנו על דרך ר' בון וכו' וכמשל התאנה וכו' כאחז"ל:

*אהבת* ה'. עשר אומות נתנו לישראל דהיינו שבעה שכבשו ושלשה לעתיד ונשארו ששי' ובתוכם ישראל ושלא יהיה בטל בששים לכן ביטל הקב"ה אומה אחת שהם כשדים ונשארו ג"ט:

*משם* הגאון ז"ל הביאו לקט יוסף הטעם שצוה הקב"ה למנות את ישראל יובן כדרז"ל א"ל ההוא מינא כתיב בתורתכם אחרי רבים להטות ואומות העולם שבעים אומות הם אם כן הוי אנן רובא לכן צוה התורה למנותם כדי שיהיו ישראל דבר שבמנין ודבר שבמנין אפילו באלף לא בטיל:

*עוד* הביא משם גאון אחר דזהו הטעם בגמרא כתיב והיה מספר בני ישראל וכתיב אשר לא ימד ולא יספר כאן כשעושים רצונו של מקים אין מספר וכאן כשאין עושים יש מספר ר"ל משום דרשעים בחייהם קרוים מתים וצריכים מנין כדי שלא יבוטל ברוב אבל אם עושים רצונו של מקום הם בעלי חיים ובעלי חיים אינן בטלים לכך אין צריכים למנות:

*ילקוט* יחזקאל סימן מ"ח רבי ברכיה בשם רשב"ן כתיב בנות ירושלים נמשלו ישראל כנקב"ה מה הנקבה נוטלת עישור מבית אביה כך תפשו ישראל ארץ שבעה עממים שהיא עישור של ע' אומות ולפי שירשו כנקבה לפיכך אמרו שירה כנקבה אז ישיר משה ובני ישראל את השירה הזאת לה' אבל לעתיד לבא שהם יורשים כזכר דכתיב פאת קדים עד פאת ים וכו' לפיכך אומרים שירה בלשון זכר שירו לה' שיר חדש תהלתי בקהל חסידים:

*אמר* ר"ש בשם ריב"ל למה נמשלו ישראל לנקבה מה נקבה טוענת ופורקת וטוענת ופורקת ושוב אינה טוענת כך ישראל נגאלו ונשתעבדו לבסוף יגאלם הקב"ה ושוב אינן משתעבדים לעולם:

*אמ"ה* יש לומר טעם אחר דבעולם הזה נמשלו ישראל כנקבה על שהיו עתידין להשתעבד תחת ע' אומות כנקבה דמשועבדת לזכר ומה הנקבה אף שיש זמן דסורו טמא קראו לה מחמת נדותה ועכ"ז היא עטרת בעלה גם ישראל אע"פ ששבעים אומות סורו טמא קרא{ו} למו עכ"ז מתעטרי' עם ישראל וכדכתיב ולתתך עליון על כל העמים כי אף שבפיהם מקללים ומבזים לישראל אמנם מזלייהו חזי מה אחריתם והקנא' טמונה בלבם לאמר מי יתננו היום כמוהם ובדרז"ל על שלשה דברים אומות העולם מתחרטים בכל יום על השבת ועל התורה ועל המילה וכו' הרי בהדיא שבפיהם בועטים בשלשה אלו אמנם הקנאה טמונה בלבם כך בנדון האמור. ושמעתי שבארץ אגום כל שר שאין ~יאודי~{יהודי} נכנס ויוצא בביתו כבן בית לידע בכל חשבונותיו שאר השרים אין חושבים אותו לכלום ואין נותנין לו מעלת משרות והטעם שהשר ~שיאודי~{שיהודי} נכנס בביתו מתעלה ברום המעלות איך בן מלך נכנס בביתו וכו' ראה חמלת ה' על עמו לתת כך בלב האומות כדי לרומם את ישראל בעיני כל העמים אף שהם משועבדי' תחת ידם ויש הצלה גדולה לישראל על ידי ~היאודים~{היהודים} הנכנסים בפתחיהם דכשגוזרים גזרה הם עומדי' לבטלה על יד השרים והשרים ממלאים רצונם בהיותם בני ביתם. ומה הנקבה מחליש את הזכר כך ישראל עתידי' להחליש לכל העכו"ם מכחם וממונ' על דרך וינצלו את מצרים ומה הזכר מנהיג את הנקבה כך ע' אומו' עתידין להנהיג את ישראל ולקבצם מארבע פינות העולם ולהביאם מנחה למלך המשיח שנאמר והביאו את כל אחיכם מנחה לה' ומה הזכר אין לו קיום ועמדה ועזר וברכה כי אם בשביל הנקבה כך אומות העולם אין להם קיום ועמדה כי אם בשביל ישראל דאם אין ישראל ח"ו אין עולם כדכתיב ונברכו בך כל משפחות האדמה ובזרעך. ומה הזכר כל עמלו וטרדותיו שהוא עמל וטורח הוא בשביל הנקבה להכין לה מזונותיה כך אומות העולם טורחם לזרוע ולקצור וכן כל שאר המלאכות הכבדות כדי שימצאו ישראל הכל מוכן לפניהם. ומה הזכר מתקוטט ומשים נפשו בכפו להרוג לכל מי שרוצ' לנגוע באשתו כך אומות העולם כל מלכות נלחם בחבירו אם רוצה לשלוט ~ביאודים~{ביהודים} שתחת ידו. ומה הזכר כשמגרש את אשתו חייב לפרוע לה כתובתה כך יש' כשאומות העול' יגרשו לישראל מביניהם בביאת משיחנו במהרה בימינו חייבים לפרוע בתוספת כל מה שלקחו מישראל כדכתיב תחת הנחושת זהב וכו' ומה הזכר לבסוף כשיזקין אשתו שולטת עליו ואינו חושבו לכלום כך לבסוף עתידין ישראל לשלוט עליהם וכלם כאין נגדם ולכך בעולם הזה אמרו שירה בלשון נקב' אבל לעתיד שיעלו לבחינת זכר עתידין לומר שירה בלשון זכר:

*צפנת* פענח דף קכ"ז ע"א ישראל נקראו סגולה מכל העמים לפי שבאו משלשה אבות שהם כמו סגולתא זרועות עולם ומכריע. ועוד נקראו סגולה כנגד כהנים לויים ישראלי' ועוד רמז סגולה כי לא ניתנו ישראל לא למזל ולא לשר וכמו שהמלך אם מחלק לעבדיו שדות ובתים אם ימצא בהם מטמון הוא של מלך וזהו שכתוב כי יעקב בחר לו יה ישראל לסגולתו והם המטמון של הקב"ה ועוד סגולה נקראו מצד התורה שנחלקת לשלשה חלקים תורה נביאים וכתובים:

*אמ"ה* ולעד"ן נקראו ישראל סגולה על שם דשם ישראל ושם הויה וירושלים מתחילים ביו"ד ושלשה יודין הם סגולתא וזהו דאמרינן במדרש והייתם לי סגולה מכל העמים כי לי כל הארץ לי ואתם והארץ ע"כ שבא לרמוז שהסגולה הם השלשה יודין יוד שלי ויוד שלכם ויוד של הארץ דהשלשה מתחילים ביוד כמדובר עי"ל נקראו סגולה על שם דשלשה מעידים זה על זה הקב"ה וישראל ושבת כאחז"ל. עי"ל על שם שישראל נחלקים לשלשה חכמים ובעלי בתים יודעים מקרא ומשנה בלבד והמון העם אינן יודעים מאומה וכלם עם סגולה נקראו דאפי' רקנים שבהם מלאים מצות כרימון וכל ישראל נקראים נפש אחד כנודע מחז"ל ונמצא דמה שזוכה זה יש חלק לזה ועל אופן זה ועמך כלם צדיקים:

*זוהר* פרשה לך לך כיון דהקדימה עשייה לשמיע' קרא קב"ה לפמליא דיליה אמר לון עד הכא אתון הויתין יחידאין קמייהו בעלמא מכאן ולהלאה הא בני בארעא חברים בהדייכו בכלא לית לכו רשו לקדשא שמי עד דישראל יתחברון בהדייכו בארעא בכלהו תהוון כחדא חברי' לקדשא שמי בגין דהקדימו עשייה לשמיע':

*אמ"ה* נבין בזה מאמר במדרש פ' משפטים חונה מלאך ה' סביב ליראיו ויחלצם עושה אדם מצוה אחת הקב"ה נותן לו מלאך אחד לשומרו עשה שתי מצות הקב"ה נותן לו שני מלאכים שנאמר כי מלאכיו יצוה לך עשה מצות הרבה נותן לו חצי מחנהו שנאמר יפול מצדך אלף ורבבה מימינך:

*לבא* לענין ידוע דשני שותפין חברים בנודע לא' שהרויח חבירו מיד בא ליטול חלק הריוח המגיע לו ואם הם חברים הרבה ואחד מהם הרויח דבר מועט שאז אין שייך חלוקה בכלם מה עושים שולחים לאחד מהם היותר מצטריך שיחלוק עמו באותו ריוח ואח"כ בהרויחם ריוח גדול ובאים כלם לחלוק בשוה מנכים מחלקו לאותו חבר מה שנטל וכו':

*והנה* כשישראל עוסקים בתורה ובמצות מוסיפים כח למעלה וממשיכים שפע לכל העולמות ומזה השפע שהוא ריוח של ישראל שהרויחו נעשית תורה ומצות יש חלק למלאכים בהיותם חברים של יש' ולכן מיד כשאדם עושה מצוה אחר שהרויח מועט הקב"ה נותן לו מלאך אחד לשומרו שיהיה עמו להיות נהנה מהחלק הנוגע לו עשה שני מצות נותן לו שני מלאכים אבל עשה מצות הרבה שאז הריוח הרבה אז נותן לו חצי מחנהו שיבואו ליטול מהריוח:

*אמנם* בקיום כל המצות בשלימות אז כל המלאכי' באים ליטול חלק הריוח ומנכים מחל' אותם שנטלו קצת וק"ל. ונראה שהטעם שעשאם חברים למלאכים עם ישראל בשעה שאמרו נעשה ונשמ' לפי שזו מדת המלאכים כאחז"ל וכיון שהמלאכים הפצירו ליקח סוד התורה להם והפשע ינחן לישראל נראה ח"ו עול בחקו יתברך למה נתן הכל לתחתונים פשט וסוד כיון שהמלאכים וישראל ברואיו לכן כדי לתת הפשט והסוד לישראל עשאם חברים עם ישראל ונוטלי' מהחלק הריוח שהרי ישראל ממשיכים השפע עם התורה ומתברכים כלם יחד:

*וזהו* הטעם שבכו המלאכים בחרבן המקדש אע"פ שקטרגו בבניינו משום שהיה עוזב העליונים לשכון בתחתונים וכו' משום שבחרבן המקדש אין ישראל יכולים לעסוק בתורה ובמצות כראוי כדרז"ל מס' חגיגה משגלו ישראל אין ביטול תורה גדול מזה ובפרט שעתידין בגלות שישכח התורה מהם כמחז"ל אין בן דוד בא עד שתשכח התורה מישראל וכו' ובזה מגיע להם מהנזק כי חבריהם שהם ישראל אינן יכולים להרויח הרבה כדי ליטול הם חלק ברבוי ועל כן בכו שנאמר הן אראלם צעקו חוצה מלאכי שלום מר יבכיון:

*ובזה* יובן מאמר המדרש כל רעיה בגדו בה זה מיכאל וגבריאל כלומר כך כך מהרעות והתועבות עשו שאפילו קצת מהרעים והחברים בגדו בה אף על פי שמגיע להם נזק שגורמים גלות לישראל חבריו וממעטים מהריוח כמדובר ובזה יובן פסוק היושב' בגנים חברים מקשיבים לקולך השמעיני דקשה מי הם היושבת בגנים ומי הם אלו החברים אמנם בא הקב"ה להראות לישראל חיבתו עמהם שאע"פ שהכל גלוי לפניו עכ"ז להגדיל' שואל ממעשיהם הטובים מחבריהם המלאכים כדי שיגדילו במעלת' בהיותם חברים ומגיע להם מהטובה ושיעור הכתוב היושבת בגנים שהם ישר' היושבים בבתי כנסיות ומדרשות לעסוק בתורה חברים מקשיבים לקולך שהם המלאכים חברים שלכם הבאים לשמוע בקולכם להיותם מושפעים אני אומר לכת המלאכים השמעיני מה חידשו ישראל בתורה וכיון שהם חברים מגדילים בשבח חבריהם שהם ישראל ומתגדלי' ישראל בעיני ע' שרים וכל צבא השמים בשומעם עדות מפי אחרים ולא מפי הקב"ה דאין אב מעיד על בנו: וזהו הטעם דבימי המן השתדלו המלאכים בהצלת יש' עיין במדרש מגילת אסתר וכו' אע"פ שהם קטרגו בבריאת האדם כאחז"ל לפי שהם חברים עמנו היום ודרך החברים להשתדל בהקרבת התועלת כל אחד לחבירו:

*וזהו* דתקנו במוסף כתר יתנו לך ה' אלהינו מלאכי' המוני מעלה עם עמך ישראל קבוצי מטה יחד כלם לך ישלשו קדושה וכו' ואומרים קק"ק לפי שהם חברים לקדש שמו יחד עם ישראל. ולכן סידר הפייטן ברשות קדושה של יום הכפורים ישראל והמלאכים קצתם אומרים קדוש וקצתם ברוך וכלם אומרים קדוש וברוך עיין שם לרמוז שהם שותפים חברים לקדש שמו יתברך:

*ואפשר* לומר דמזה הטעם הוריד הקב"ה בגלות מצרים למלאכים כאחז"ל על פסוק יצאו כל צבאות ה' צבאות של מעלה וצבאות של מטה וכו' לפי שהקב"ה מגיד מראשית אחרית וידע שבמתן תורה עתידין מלאכים לחלוק על התורה לומר ~דסיד~{דסוד} התורה ינתן להם והפשט למטה כמו שפירשו חז"ל דעל זה באו תכונחו יתברך לתת הפשט והסוד לישראל ונראה עול בחקו יתברך כיון דכלם מעשה ידיו הם וכדי לפייסם עתיד לעשותם חברים עם ישראל שישפעו מהריוח כדפרישית ואפשר שיעכבו ישראל בחברה זו באומרם כי הם נשתעבדו במצרים כדי לבא לכל קבלת התורה ולמה המלאכים ישתתפו עמהם כנראה שעומדים על הריוח ולא על הנזק המגיע אמנם בראותם שגם המלאכים נשתעבדו עמהם אין מקום לישראל למאן בשותפות זה:

*ואולי* דמטעם זה בקשו המלאכים להקדים לישר' בשירת הים עד שאמר הקב"ה חייכם כן וכו' דהנה המלאכים מיד שירדו גם הם בגלות חששו לזה שהקב"ה הוריד לישראל למצרים לתכלית קבלת התורה והוריד גם להם כדי שיחלקו התורה ביניהם הם שהם רוחניים יקחו סוד התורה וישראל יקחו הפשט ולכן כיון שהסוד עיקר ראויים הם להקדים לומר שירה קודם ישראל והקב"ה אמר שיקדימו ישראל לרמוז להם כי טעו בסברא זו לפי שכוונתו ולעשות סוד ופשט לישראל והם יהיו חברים עמהם ליקח מריוח ההשפעה כמדובר ואם כן ראוים ישראל להקדים עשאם לישראל כמוציא הקרן שהוא עיקר ולמלאכים כמתעסקים להרויח ויקחו שכר טורחם מהריוח כי המלאכים מליצים תמיד טוב על ישראל לקרב תועלותם וק"ל:
