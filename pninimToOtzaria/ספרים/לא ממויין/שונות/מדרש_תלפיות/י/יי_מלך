%% ענף י"י מלך

כוונת שלמה דף ס"ה ע"ד בכל יום מלאך עומד שחרית באמצע הרקיע ופותח ואומר ה' מלך ה' מלך ה' ימלוך לעולם ועד וכל צבא מרום עונין אחריו ה' מלך ה' מלך ה' ימלוך לעולם עכ"ל:

*אמ"ה* בזה ניחא ששבח זה נוהגין אנו עדת ישראל שאחד אומר ה' מלך וכל הקהל עונין אחריו וכו' שהוא דוגמה של מעלה והוא לתת רשות למעלה לאומרו לפי שישראל נותנין רשות בהתחיל הם כאומר' חז"ל על פסוק ברון יחד ככבי בקר תחלה שהם ישראל ואח"כ ויריעו כל בני אלהים שהם המלאכים. וכן ה' הוא האלהים אחד מהקהל אומרו וכל הקהל עונים אחריו בחדש ~ב~אלול וביום הכפורים דוגמת בימי אליהו שהודיע להם שה' דוקא הוא האלהים וכל אלהי העמים האלילים והם הודו אחריו ה' הוא האלהים בכפל לחוזק הדבר וכשם שבזמן אליהו אמרו כך על היותם מודים בהקב"ה וכופרים בע"ז גם בחדש אלול ויום הכפורים שהם ימי כפרה על מה שעבדו ע"ז בעשיית העגל וחזרו להקב"ה אומרים כך:

