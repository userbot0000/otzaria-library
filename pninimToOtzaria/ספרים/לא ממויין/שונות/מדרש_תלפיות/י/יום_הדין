%% ענף יום הדין

*ענין* יום הדין הגדול שהוא אחר התחיה כפי דעת  הרמב"ן ז"ל שכתב בספר הגמול שלו יש לו להקב"ה ג' מיני דינין בעולמו הדין הראשון בכל שנה ושנה ביום ראש השנה אשר בו נידונין בני אדם איזו לחרב איזו לשלום. השני לנשמה אחר פרידתה מן הגוף ~שאז~{שאם} זכתה יורדת לגן עדן ואם לא יורדת לגיהנם והעו"הז נקרא על דעת הרמב"ם עו"הב ועל דעת הרמב"ן עולם הנשמות השלישי יום הדין הגדול אחר שיחיו המתים שבו כל האדם נדון כפי מעשיו וכו' עליו אמרו בפרקא קמא דראש השנה ג' כתות ליום הדין וכו' ופירש רש"י ז"ל ג' כתות ליום הדין יום מועד הוא לדון והכל הוא שכתוב עליו יום ה' הגדול והנורא וכו'. וכן קיימו וקבלו הגאון רבי סעדיה ור' חסדאי ושאר החכמים כלם שתכלית הפלא העצום מהתחיה יהיה לעמוד בדין ולקבל כל אחד ואחד גמול מעשיו הטובים או ליענש על חטאיו וזה שבהיות העובד הגוף והנפש יחד בחכור אחד לא תסבול צורת הדין שהנשמה לבדה תקבל שכר עבודת' מבלי הגוף ולכן נאמר הנשמות ישובו להתקשר בתחיית המתים עם גופותיהם אז יבאו ויראו את פני האדון ה' צבאות ויעמדו לדין לתת לאיש חסיד כמפעלו ליתן לרשערע כרשעתו:

*ויום* הדין הגדול הזה מורגל בפי החכמים בתרגום יונתן על פסוק שופך דם האדם מרי עלמא עתיד לאתפרעא מיניה ליום דינא רבה. גם על פסוק כי לא ינקה ה'. וכן על פסוק ונקה לא ינקה ובקהלת על פסוק מה שהיה כבר היה ועל פסוק כי את כל מעשה האלהים יביא במשפט. ובתהלים על פסוק על כן לא יקומו רשעים במשפט וכן רבו מלספור המקומות אשר מזכיר בהם ענין יום הדין הגדול והנורא הזה:

*גם* במדרש רבותינו ז"ל מפורש היטב ענין האמונה הזאת במס' חגיגה על פסוק ויאמר שמואל אל שאול למה הרגזתני וכו' ובמדרש שוחר טוב על פסוק על כן לא יקומו רשעים במשפט ובמזמור ל"א על פסוק יבושו ויבהלו מאד כל אויבי וכן במזמור קי"ט ע' פ' מה אהבתי תורתך ובמזמור קמ"ג מי יאמר זכיתי לבי:

*גם* במדרש משלי אר' ישמעאל בא וראה כמה קשה יום הדין שהקב"ה עתיד לדון את כל העולם כלו בעמק יהושפט וכן דעת הרמב"ן ז"ל שמזה הדין הגדול אמרו במשנה דור המבול אין להם חלק לעולם הבא ואין עומדין בדין ובמכילתא אמרו אם תזכו לשמור את השבת תנצלו מגזרת פורעניות ומיומו של גוג ומחבלו של משיח ומיום הדין הגדול:

*וכן* קיימו כל המפרשים ז"ל שהדין הראשון הוא  לגוף בלבד בעולם הזה והשני לנפש בלבד בעולם הנשמות והשלישי לנפש ולגוף יחד והוא תכלית התחיה. וכמו שאמרו בפרקי אבות והחיים לדון ועל הדין הזה פירשו חז"ל משל החיגר והסומא:

*אמנם* מהר"י אברבנאל ז"ל בספר מעייני הישועה מעין ח' תמר ז' סתר דבריהם בראיו' חזקות וברורות שאין יום הדין אחר התחייה ומה שנקרא יום הדין ר"ל יום המשפט והנקמה והוא ז"ל מפרש כפי דעתו כל המקומות הנז'. והאר"י זצ"ל כתב כי יום הדין הגדול יהיה לעכו"ם בלבד ולא לישראל כי בני ישראל על ידי יסורין וגלגולים מתמרקין ולכן לא ידון רוחם עוד לעולם וכו' והמתים קרוב לתחייה יקבלו עונש עצום ומופלג בזמן קצר שיהיה איכות העונש תחת כמות הזמן כדי שיזכו לחיי העולם הבא. ועיין בתוספות מס' ראש השנה בענין הדין הגדול והנורא וכו' והדעות שהביא בעל ספר נשמת חיים פרק שבעה עשר מאמר ראשון דף מ"ד באריכות המאמרים והראיות:

