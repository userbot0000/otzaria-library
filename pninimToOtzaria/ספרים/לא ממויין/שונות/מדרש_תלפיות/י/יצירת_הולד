%% ענף יצירת הולד

*בספר* תניא בשם תשובת הגאונים ז"ל הכורע במודים צריך לו לכרוע עד ברכיו לפי שהולד במעי אמו ראשו מונח לו בין שתי ירכיו והמילה שלו לתוך פיו ע"כ. ובילקוט איוב סימן תתקי"ו ובויקרא רבה פ"ד גורס ג"כ בין ברכיו ע"כ. וגם בספר חכמת שלמה גריס וראשו מונח לו בין ברכיו ע"כ:

*הרב* אבודרהם ז"ל בפירוש ברכת אשר יצר פירש שהולד משתין הוא בבטן אמו כשיצטרך וכן כתב רבינו שמואל בן חפני עכ"ל:

*לדעת* רבי ישמעאל הזכר נגמר למ"א יום והנקבה לפ"א יום ולדעת חכמי העכו"ם בין הזכר בין הנקבה למ"א נמוקם וטעמם כי הטבע של נקבה קר ולח והלבנה ברחם רב מאד ועל כן יולדת נקבה כשמזרעת תחלה בגלל זה צריכה האשה בלידת נקבה לטהר נקיון גדול ומרובה מבזכר מפני רבוי הלחות והדם המעופש וזהו לרוב קרירותו והדבר ידוע בחכמי הרפואות כי התחלואים הקרים צריכים בנקיית ורפואת אריכות זמן יותר מן החמים: ציוני פרשה תזריע.

*כתב* אבן סיני כי בארץ ישמעאל ילדה אשה אחת שתי בנות תאומות וגופם נבדל בראש וידים ורגלים אך היו מחוברות במתניהם מן הצד וכשהגדילו בקשה אחת מהן להנשא והאחרת לא רצתה להנשא ולא שתנשא אחותה מפני בושת גלוי ערותה והלכו שתיהן אל השופט והושיבן שתיהן יחד ואמר לאחת מהן קומי משם וקמה בעצלה גדולה ואחותה לא זזה ממקומה ואח"כ הושיבה ואמר לאחותה הרוצה להנשא קומי וקמה בזריזות גדולה והגיע אחותה עמה על כרחה והשיאה שאמר השופט היא עיקר והאחרת טפלה לה ומתה אחותה מפני כעסה ובושתה ולימים מועטים מתה אחותה מפני סרחון הנבלה: שער השמים דף ל"ז ע"ב:

*ביצירת* הולד הלב נברא תחלה ואחריו הכבד ואחריו המוח ואחריו האצטומכא אך האצטומכא נשלמה הויתה טרם השלמת הויית הלב והכבד והמוח בעבור שהיו תמיד מזונותם ממנה:

*בענין* יצירת הולד בבטן אמו ברצון הבורא יתברך נבראו בו שלשה כחות אחד הוא נותן לולד אורך ורוחב וגובה ועומק. שני הוא מגדיל הולד כפי כח הזרעים. כח שלישי הוא מקיים ומחייה הולד בבטן אמו כפי האפשר:

*אחר* זה נולדים ארבע כחות אחרות האחד חם ויבש ומביא ההזנה לגוף כפי הצורך לכל אבר. כי לכבד מביא דם. ולמוח הלבנה. ולמרה השחורה וללב האדומה השני נקרא חם וקר והוא מהפך המזונות אפי' שהם מכמה מינים אל היולי למען יתקרב ויהיה קל לתת ההזנה המצטרכת לגוף. הרביעי הוא קר ולח ומרגש כל המותרות כפי מקומם וכמצטרך. ואי אפשר לדעת מי מהם נברא תחלה. אחר זה נברא ונולד כח הנקרא רוח חיוני אשר נכנס בריאה הנקרא פולמון שהם האויר הנכנס בו ומרחף עליו תמיד מקרר חומו הגדול שלא ישרוף הלב אחר זה נולד במוח שלשה כחות אחד נותנת הדברים לדמיון ולזכרון ולמחשבה ולבחינה הנקרא יודיציאו. כח שני הוא הנקרא מרגשת הנולד מגידים דקים שיוצאים מהמוח המביאים בחדריו כח נפש. ונולד ממנו כל אלו הכחות הנזכרים וכח החמשה חושים חצוניים. כח שלישי הוא הנענוע מהאברים:

*אחר* זה נולד רוח אחד דק מאד הנולד מחמימות הדם הנולד מהכבד ומהורידים ועוזר נענוע הגידים. ומחמימות זה הדם שבכבד נולד חד ודק מאד וזך הרבה ונקרא רוח טבעי שמדקדק הדם ומוליכו בכל האברים והכבד מחזיק זה הרוח טבעי ומזכהו ומוליכו אל הלב: והלב מזכהו שנית דקה מן הדקה ואז נקרא שמו רוח חיוני ושולחו לכל אברי הגוף והוא עוזר אל רוח טבעי ומגדלו כשמצטרך וכשמגיע זה הדם אל המוח מזככו פעם אחרת דקה מן הדקה בתכלית האפשרות ואז נקרא רוח נפשי והולך ומתפשט בכל האברים:

*אחר* כך זה הרוח משנה שמו ג' פעמים כי בכבד נקרא טבעי. בלב נקרא חיוני ובמוח נקרא נפשיי. והולד נזון וחי בלחות שורש וחום טבעי: שלשלת הקבלה דף ע"ח ע"ב:

*אמ"ה* בהיות דקיימא לן ומבשרי אחזה אלוה לכן הצגתי לפניך כל זה כדי שתדע ותבין עם זה בחכמת האלהות שכדי ליכנס בחכמת האלהות צריך שיקדים לאיש הנכנס בה שיקדים לו ידיעת יצירת חולד וחכמת ניתוח האברים כפי מה שקבלתי ממורי נרו. וזולת ידיעות אלו לא יוכל להבין הדברים על שורשם ומתכונתם עיין בכל פרטי היצירה באורך בס' שלשלת הקבלה בסי' הנז':

*דע* שכפי זמן תולדות הולד מתארכים ימיו הטבעים וגם מתגדל גופו עד שנמשך זה עד י"ט שנים. ואם בגבורות אל כ"ה שנים. ויש אומרים שזהו כפי גדולת סך הזרע וכפי גדולת השליה וכפי ההזנה טובה שמקבל בבטן אמו וכפי מזלו שנוצר בו או שנולד בו ומשם והלאה אם יפלו שיניו אינן שבים. ועל זה הדרך הוא יופי וכעור גופו. רוב הוולדות נשלם צורתו מכל וכל בכל בחדש השביעי ואז מבקשי' לצאת ומתחילין לשבור הגדי' שמחזיקי' אותם שם ואם אינו יכול לשוברם ויוכרח לעמוד עדיין שם ולרוב עיפותו אם ישלים לשוברם בחדש ח' לא יוכל לחיות לרוב חלישותו. ויש אומרים שהוא לפי שבחדש ח' הוא תחת ממשלה שבתי ~שהיא~{שהוא} רע ואם ימתין לחדש ט' יהיה בריא וחזק ושלם ויחיה:

*ועל* דבר מעלות המדות איך יוכל להדמות אל הוריו יש אומרים שהוא כפי תולדתו תחת המזל וככבי לכת. ויש אומרים שהוא כפי מזונות הילד אחרי צאתו ~בעולם~{לעולם}. ויש אומרים כפי חברתו עם בני גילו בימי נערותו ובחרותו. ועל דרך הטבע אם נולד ברביע ראשון מהיום יהיה דמיי. ואם בשני שדומה לקייץ יהיה קולוריקו. ואם בשלישי יהיה פלימטיקו. ואם ברביעי שדומה לחורף יהיה שחוריי ובלעז מאלינקוניקו. ויש אומרים שכל זה יהיה כפי המאכל שיתהוה הזרע שיהיה נוצר בו ויש אומרים כפי המזל שיולד בו:

*ודע* כי שלשה שנויים יוכל להמצא בחילוף אדם מחבירו. אחד נקרא שינוי הדעת כי זה יהיה חכם וזה סכל וזה תלוי בבלי הנפש. שני נקרא שינוי המקרי כי זה יהיה עניו וזה גאה זה אכזר וזה רחמן וזה תלוי במזון התולדות: שלישי נקרא שינוי טבעים וזה תלוי בהתגברות היסודות אם כן כל אלו השנויים אינן מצד הנשמה. וזה כי הנשמות קודם בואם בגוף הם שוות במעלתם כי אינה מצויה מצד כחות הגוף אמנם אלו השנויים הם מצד החומר לדמיון האומן החכם שאינו יכול לפעול פעולתו אלא באמצעות כליו ולדמיון שני נרות יפות מאד אחד מונח' בעששית זכה והאחרת
בעששית גסה ועכורה:

*אמרו* חז"ל בפרקא קמא דאהלות רמ"ח אברים יש באדם ולכלם בשר וגידים ועצמות ולאשה רנ"א ותחלת ברייתו של אדם כזית ולפיכך גזרו כשיעור טומאת בשר מת כזית. שלשלת הקבלה דף ע"ח ע"ב וע"א מדף ע"ט:

*אמ"ה* אפשר לומר דמזה הטעם האוכל שיעור כזית חייב בברכה אחרונה שכיון שברייתו של אדם כזית לכן באוכלו שיעור כזית שהוא שיעור התחלת ברייתו בודאי נותן בו כח אכילה זו וחייב לברך:

*הנפש* נכנס בולד מארבעים יום אחר יצירת הולד אם הוא זכר וכו' לנקבה ואז הולד קונה {דפוס וורשא: הצורה} והתנועה. ואם ישתלם בל' ימים יתנועע כיום ס' ויולד הצורה בחודש ז' ואם ישתלם בל"ה ימים יתנועע ביום ע' ויולד בחודש הח' ואם ישתלם ביום מ"ה יתנועע ביום צ' ויולד בחודש ט':

*ומקום* מצבה יש אומרים שהוא ברוח חיוני שבלב והרופאים אומרים במוח ומתפשט כחותי' ראשונה בלב ואח"כ בכל פרטי הגוף כלומר באברים:

*אמ"ה* כיון שהנפש אינו נכנס בולד אלא אחר מ' יום ליצירתו זהו הטעם שמקודם מ' אינו נחשב לכלום לענין בכור והנולד אחר זה נקרא פטר רחם כי הנפל פחות מארבעים כיון שעדיין לא נכנס בו נפש עדיין אין שם ולד עליו זהו כפי דברים אלו אמנם מרבי ומורי המקובל האלהי לא כך קבלתי אלא שמיד כשאדם מטיל הטיפה זרעית באשתו נכנס בה הנפש והיא מתפשטת בתוכה ומצייר צורת האברים כלם ועושה משכנה בלב ומשם מתפשטת ~כחותיה~{כוחתיה} לתת חיות וכח לגידול כל האברים:

*ובענין* מקום מצבה של נפש היכן נר' שעל זה נחלקו ר' אליעזר ור' יהושע במה שחלקו החכמה היכן מצויה חד אומר בראש וחד אומר בלב הביאו הילקוט בתחלת משלי עיין שם:
