%% ענף טהרה

*מפני* מה הטהרה במים ומה טעם הוא ומה סגולתם שהם מטהרים את ~הטימאה~{הטומאה} אלא הדברים המטמאים הם הפך הדברים המטהרים וכמו שהטמא מטהר ע"י המים כך המצורע מטהר ע"י הכהן ונמצא המים מכפרים כמו שהכהן מכפר כי שניהם מצד החסד ואלו המים הם מים העליונים העומדים בימינו של הקב"ה יתב' אותם שאמר הכתוב וזרקתי עליכם מים טהורים וגו': והמים של מטה הם כנגד המים העליונים א"כ דין הוא שיטהרו את האדם כי אין הטומאה נשפעת משם אלא מן האש שהוא כנגדו: ומאחר שהמים אין טומאה מגעת בהם דין הוא שיטהרו:

*ומאחר* שהטומאה נשפעת מן האש והיא גבורתו של הקב"ה יתברך העומדת בשמאלו א"כ דין הוא שכל אותם הדברים הנשפעים מאותה מדה שיטמאו וגם יצר הרע נשפע משם. וכל הדברים שהם הפכים נשפעים מהם טוב ורע יום ולילה אור וחשך ומן הצד השמאל ששם יצ"הר נשפע כשפים ובעלי שדים ובעלי אוב וכל הדברים הדומים להם ומה שנגלה אלי הענין הזה הוא הפסוק שאמר בענין המצורע ועל שפם יעטה וטמא טמא יקרא כי זה דומה ממש כי כמו שאדם שרוצה לקבל רוח הטומאה כי כן דרך המכשפים לעמוד בראשם פרוע וכן שמעתי במי שראה בעניינים אלו ואמר הכתוב בדד ישב מחוץ למחנה מושבו והצרעת הוא חלק אחד מענייני הטומאה ולטהרתו צריכים מים כנזכר. ועיין הענין באורך בהרב רקנטי זיל ומה שכתבתי הם דבריו בקצור נמרץ. רקנטי ז"ל:

*מי* שרוצה שתהא תפלתו מרוצה ומקובלת לפני המקום ישמור את הכלי שהוא הפה שלא יוציא ממנו דבר נבלה או שבועה או קללה או לשון הרע וכדומה בזה כי התפלה דורון למלך מלכי המלכים הקב"ה והפה הוא הכלי המביא הדורון שלא יהא מטונף הכלי ח"ו מלאו קיא צואה והוי ח"ו ביזוי למלך ובזיון הדורון ואם ח"ו עשה אדם כן יתקן הדבר ולא יעשה עוד וירבה בפה דברים קדושים וטהורים ודברים שמותרים ולא יותר. קיצור של"ה ע"ד:

*בספר* שיח יצחק ד' מ"ט ע"ב בשער שמעון מראשי' חכמה ז"ל בשער אהבה דף קל"ב וזה לשונו נקיות מביאה לידי טהרה וכו' בטהרות יש בחינות רבות ואחד מהם הוא טהרה על ידי טבילה בארבעים סאה כמו שמצינו הרבה בתורה וזה שאמר שהצריכה התורה לו מים חיים הנה הטהרה על ידי הטבילה הוא סיוע גדול לידבק האדם נפשו באלהיו ובעבודתו שבהיותו טמא הטומאה מטמטם לב האדם וכו' ועיקר הדביקות תלוי בטהרת הלב מהמחשבות הזרות וכו' וכן כתב ר"ת ז"ל כי טהרת הגוף יחדש ~טהרת~{טהרה} בנפש ובהיות הגוף טמא בודאי מגיע קצת פגם לנשמה ואין השם ברוך הוא שורה עליו וכ' ולכן צריך האדם לתקן נפשו באופן שתהי' כסא לשרות בו שם הויה וכן כתוב בספר חסידים שאחד מן הדברים שמעכבי' את התפלה שלא תהיה תפלתו נשמע' הוא אם אינו טהור וכו' עד וסוד המקוה הוא סוד הויה שהמקוה בו ארבעים סאה וכן בהויה ד' אותיות כל אות כללי עשר והיינו סוד מקוה ישראל ה':
