%%% אותיות רבי עקיבא

*אמר* רבי עקיבא אלף מהו אלף מלמד שאמרה תורה א״מת ל״מד פ״יך כדי שתזכה לחיי העו״הב הוי פ"יך ל״מד א״מת כדי שתזכה לחיי עוה״ב מפני מה מפני שהקב״ה נקרא אמת וכסאו מאז יושב עליו באמת ופניו יקדמו חסד ואמת וכל דבריו דברי אמת וכל משפטיו משפטי אמת וכל אורחותיו חסד ואמת:

*דבר אחר* אלף א״פתח ל״שון פ״ה פ״ה ל״שון א״פתח אמר הקב״ה לשון שכל בני אדם כדי שיהיו מקלסין לפני בכל יום וממלכין אותי בארבע רוחות העולם שאלמלא שירה וזמרה שהם אומרים בפני בכל יום ויום לא בראתי את עולמי:

*ד״א* אפתח לשון פה ופה לשון אפתח שאין נאה במאתים וארבעים ושמונה אברים לומר בפניו שירה אלא בפה שנאמר פי יספר תהלתך שלא נמשלו פה ולשון אלא כים וגליו כשם שהים מרחיב ופותח כך הפה מרחיב ופותח כשם שהים מלאה מרגליות כך הפה מלא מרגליות של עצמות כשם שהים מביע מים כך הפה מביע מים:

*ד"א* אפתח לשון פה ופה לשון אפתח. אפתח להם לישראל פה ולשון בדברי תורה כדי שישבחו שמי בכל יום ויום שאם אין ישראל בעולם אין לי שבח וגדולה:

*ד״א* אלף אם אין אלף אין בית אם אין בית אין אלף אם אין תורה תמימה אין כל העולם כלו מתקיים אם אין כל העולם כולו מתקיי׳ אין תורה תמימה מתקיימת אם אין גימ״ל אין דל״ת אם אין דל״ת אין גימ״ל אם אין גמילות חסדים אין דלים אם אין דלים בעולם אין גמילות חסדים בעולם ומנין שישראל איתקרו דלים שנאמר את עם עני תושיע ועינים רמות תשפיל אלו אומות העולם:

*ד"א* אלף אמר הקב״ה א״מרתי פ״ארתי ל״ישראל פ״ארתי ל׳ עמי א״מרתי ואין אמרתי אלא תורה שנאמר יערוף כמטר לקחי תזל כטל אמרתי:

*ד"א* אלף זה הקב״ה שהוא ראשון הוא אחרון הוא עלוב ברוב אלפי מלך כשם שאלף ראש לאותיות כך הקב״ה ראש כל המלכים וגם הוא סוף כל המלכים שנא׳ אני ראשון ואני אחרון אני הוא ראוי למקרא לומר ואת אחרונים אני הוא מה ת"ל ואת אחרוני׳ אני הוא כלומר מלמד כשמחדש הקב״ה את העולם הוא עמדו בעצמו ומסדר סדרן של אחרונים של עו״הב סדרן של צדיקים סדרן של חסידים סדרן של ענוים סדרן של נביאים סדרן של פרנסי הדור סדרן של דור ודור וכל בריה ובריה וכל חיה וחיה וכל עוף ועוף וכל נשמה ונשמה ומוריד חנוך בן ירד ששמו מטטרון ואת ארבע חיות מתחת גלגלי מרכבות כסאו ומעמיד את כסאו לצד אחד ומעלה את קרח ועדתו משאול ומתהום רבה ומביאים לפניו כל באי עולם והוא מעמידן על רגליהון והוא מסדר דינן של עצמו לפני הבריות ואומר להם כלום ראיתם אלוה אחר מבלעדי בשמים ממעל ובארץ מתחת או בארבע רוחות העולם העידו בי ותאמרו אמת שנא׳ אתם עדי נאם ה׳ ואני אל משיבין מטטרון וחיות הקדש וקרח ועדתו כלם בבת אחד בקול אחד בפה אחד בדבור אחד ואומרים לפניו בכל באי עולם לא ראינו כמוך מעולם רשות אחר בארץ מתחת אין מלך כמוך ואין צור בלתך ואין אלהים זולתך אתה ראשון ואתה אחרון ואין אלוה מבלעדך ואין עוד אלהים שנאמר ואין כמוך באלהים ואין כמעשיך באותה שעה משיב הקב״ה לכל באי עולם שנאמר ראו אתה כי אני אני שני פעמים אלא מלמד שאמר להם הקב״ה אני הוא קודם שנברא העולם ואני הוא משנברא העולם ואין אלהים עמדי לעולם הבא אני אמית ואחיה אני הוא שאמית כל בני אדם בעוה״ז ואני הוא שאחזיר להם רוח ונשמה לאחיה אותם לעולם הבא ואני הוא שמחצתי אותם בעולם הזה בעוירות עינים בחרישות אזנים וחגירות רגלים בכללות אצבעותם בפגלות אברים בערלת שפתים באלמות פה ולשון ואני הוא שמרפא אותם לעו״הב ואין מידי מציל ליום הדין ע״כ:

*בית* אל תקרי בית אלא בית אמר הקב״ה ב״ניתי י״צרתי ת"כנתי בניתי שני פלטרין שלי אחד למעלה ואחד למטה יצרתי כל סדרי בראשית תכנתי חיי עולם הבא שנאמר מי תכן את רוח ה׳:

*ד״א* ב׳ בוני בכל בית במלכות בוני בית אמר הקב״ה בבית בראתי את העולם בבית דנתי את העולם בבי׳ שחתתי את העולם בבית בלבלתי את העולם בבית ברכתי את אזרחי בבית ברכתי את יצחק בבית ברכתי את יעקב בבית ברכתי את ירושלים בבית ברכתי את העולם:

*ד״א* נברא העולם בבית מפני ששני פעמים עתיד בית המקדש ליחרב:

*ד״א* בית בינה לכל בריה בינה לכל יצור בינה לכל נפש בינה לכל נשמה בינה לכל רוח שאלמלא בינה אין העולם מתקיים אפילו שעה אחת שנאמר הבו לכם אנשים חכמים ונבונים באותה שעה אמר הקב״ה לישראל בניי הבו לכם בעלי בינה להיות ראשים עליכם מיד הלך משה והיה מחזיר בכל משכנותיהם של ישראל לבקש בעלי בינה ולא מצא שנאמר ואקרב את ראשי שבטיכם אנשים חכמים וידועים ולא מצא נבונים מכאן אתה למד שגדולה בינה לפני הקב״ה יותר מן התורה שאפילו אדם קורא נביאים וכתובים ושונה משנה ומדרשי׳ הלכות ואגדות שמועות ותוספתות מושבות ומעמדות ואגדות וכל סדרי בראשית ואין בו בינה אין תורתו שוה כלום מפני מה ברא הקב״ה את העולם בבית וסיים בלמ״ד כדי כשתדבקם ביחד אינן אלא בל וכשתהפוך אותם אינן אלא לב שאמר להם הקב"ה לישראל בניי אם אתם מקיים שני דברים הללו אני מעלה עליכם כאלו קיימתם את התורה כולה:

*גימל* מהו גימל מלמד שאמר הקב״ה ג״מלתי י״חד מ״חסדי ל״דלים ל״דלים מ״חסדי י״חד ג״מלתי ומה גמול של הקב״ה שהוא עושה את עולמו בכל יום ויום אלו הם רוח: ונשמה: ותבונה: וחכמה: וערמה: עצה: וגבורה בינה ומחשבה: מאירת עינים: ושמיעת אזנים: והילוך רגלים ומישוש ידים ופתיחת הפה שהוא נותן לב לאדם ובריה שאלו העולם מתקיים ~שנא,~ {במהדורת לעמבערג: שנאמר} חסד ה' מלאה הארץ:

*ד״א* אלו טל ומטר וגשמי רצון שנתן הקב״ה משמי מרום בעולם בכל שנה ושנה וכו׳ כל כחו וגבורתו של הקב״ה אינו אלא בשחקים שנאמר תנו עוז לאלהים על ישראל גאותו ועוזו בשחקים גאותו בשחקים מנין שנאמר רוכב שמים בעזרך ובגאותו שחקים שכינתו בשחקים מנין שנאמר ויצו שחקים ממעל תורתו בשחקי׳ מנין שנאמר ועוזו בשחקים אין עוז אלא תורה שנאמר ה׳ עוז לעמו יתן ירושלים ובית המקדש בשחקים כשהיא בנויה באבנים ומרגליות באבן יקרה ובאבן כדכד ובכל מיני אבן יקרה ירושלים נקרא צדק שנאמר צדק ילין בה ולמה נקרא שחקים שהם משחקים מן טל ומטר ודגן לישראל בין בעולם הזה בין בעולם הבא:

*ד״א* אמר הקב״ה דברתי להקים דל דל להקים דברתי כשבא דל לפני איני משיבו מלפני ריקם שנאמר אל ישוב דל נכלם ואני מקרב שכינתי אצלו בכל יום ויום שנאמר קרוב ה׳ לנשברי לב ואין נשברי לב אלא עניים וכל האוטם אזנו מצעקת דל ואינו עונה לו בשעה שצועק לפני בקול צעקה ומרה גם הוא יקרא ולא יענה שנאמר אוטם אזנו מצעקת דל גם הוא יקרא ולא יענה ולא עוד אלא שאינו מביט הקב״ה בכל רגע ורגע אלא בדל שנאמר ואל זה הביט אל עני ונכה רוח וערב לפני קול דבריהם יותר מכל בני אדם שתחת השמים שנאמר כי שומע אל אביונים ה׳ ואל אסיריו לא בזה. מהו ואת אסיריו לא בזה אלו בעלי יסורין בעלי חולי ובעלי מכה שהם דומים בעולם הזה כאלו חבושים בבית אסורין עד שהקב״ה שולח להם רפואה וירפאם מחליים שנא' ויצעקו אל ה׳ בצר להם ואסורים אלו חלאים שנאמר לאמר לאסורים צאו ולא עוד אלא שהקב״ה מגלגל רחמיו עליהם ומקימם מעפר להושיבם עם נדיבים ולהנחילם כסא כבוד ואין כבוד אלא עו״הב שנא׳ כבוד חכמים ינחלו:

*ה״א* אין ה׳ אלא שמו של הקב״ה המפורש שבו נברא העולם שנאמר אלה תולדות השמים והארץ בהבראם אל תקרי בהבראם אלא בה׳ בראם ומנין שאף שמים וארץ שעתידין להתחדש אין נבראים אלא בה׳ שנא׳ השמים החדשים והארץ החדשה מכאן אתה למד שלא היתה מלפני הקב״ה לא במעשה בראשית של עולם הזה ולא במעשה אחרית של עוה״ב שלא בראו אלא בדבר שאין בו ממש אחר בלבד בה׳ ומה נשתנה מכל האותיות שבהם ניתנה תורה לישראל שאין בה ממש מפני שכל האותיות כשאדם מוציאן מפיו הוא מרגיש בהן בשפתיו ובלשונו ומוציא טיפה רוק מפיו אבל ה"א כשאדם מוציאו מפיו אינו מרגיש בו אלא בשפתיו ולא בלשונו כל האותיות כלם מקבלות טומאה מפני שכל שמות המפורשות אינן נחתמות אלא בה״א ~ובהא~ {במהדורת לעמבערג: ובה"א} נחתמו שמים וארץ בעו"הז ובעו"הב ובימות המשיח:

*ד״א* אהיה אשר אהיה אמר הקב״ה במדת הטוב בראתי את העולם ובמדת הטוב אני מנהיגו ואני עתיד לחדשו במדת הטוב וכו': דבר אחר אהיה אשר אהיה אמר הקב"ה במדת אמונה בראתי את העולם ובמדת אמונה אני מנהיגו ובמדת אמונה אני עתיד לחדשו:

*ו"ו* חותמות של הקב״ה וארא אל אברהם אל יצחק ואל יעקב באל שדי ושמי ה׳ לא נודעתי להם שלשה אותיות הללו הודיע להם כנגד שלשתם ש׳ כנגד אברהם דל"ת כנגד יצחק י׳ כנגד יעקב ולכלם שם אחד גילה להם אבל למשה גילה לו כל השמות בין שמות המפורסמי׳ בין שמות החקוקים על הכתר מלכות שבראשו ובין שמות החקוקים על כסא הכבוד ומפני זה גילה לו דרכיו מפני שפירש עצמו מאצל ע״ז ונדבק תחת כנפי השכינה:

*זין* שמו של הקב״ה שהוא זן ומפרנס כל יצירי כפיו כמה מפתחות יש לו להקב״ה יש לו מפתח של אשה שנאמר ויפתח את רחמה. יש לו מפתח של גשמים שנאמר יפתח ה׳ לך את אוצרו הטוב יש לו מפתח של תחיית המתים שנאמר וידעתם כי אני ה' בפתחי את קבורתכם יש לו מפתח של פרנסה שנאמ׳ פותח את ידך: יש לו מפתח של נקבים שנאמר מהר צועה להפתח: יש לו מפתח של מן שנאמר ודלתי שמים פתח יש לו מפתח של חידוש מלכיות שנאמר ופתחו שעריך תמיד יש לו מפתח של עינים שאמר אז תפקחנה עיני עורים וכתיב ויגל ה' את עיני בלעם:

*ח* אל תקרי חית אלא חטא מפני שחטא נחשב להם לישראל לצדקה בשעה שרואי׳ פני גיהנם ומקבלים עליהם דינה של גיהנם וכיון שמעלים אותם וחוזרים בתשו׳ לפני הקב״ה מיד מתקבלים לפני שכינה כצדיקים וחסידים שלא חטאו מעולם ומקבלים שכר על חטא שהיה בידם בצדק׳ שנאמר ובשוב רשע מרשעתו ועוש׳ משפט וצדקה עליהם חיה יחיה בהן יחייה לא נאמר אלא עליהם מלמד שעליהם יחייה עם הצדיקים והחסידים לעולם הבא ולא עוד אלא שעולים אותם בישיבה אצל השכינה מפני ששברו את לבם בתשובה לפני הקב״ה שנאמר קרוב ה׳ לנשברי לב:

*דבר* אחר קרוב ה׳ לנשברי לב מלמד שכל מי שלבו שבור בכל יום ורוחו נמוכה ודבורו ממועט בפיו בכל יום עמו שכינה מהלכת ולא עוד אלא שמעלה עליו הכתוב כאלו מזבח בנוי בלבו ומעלה עולות וזבחים עליו שנאמר זבחי אלהים רוח נשברה וכו׳ דבר אחר קרוב ה׳ לנשברי לב שכל שבורי לב חביבין לפני  הקב״ה יותר ממלאכי השרת:

*כל* מי שיש בו גסות הרוח כאילו עובד ע״ז ומהו יד ליד לא ינקה מלמד שאפילו יש לו תורה וחכמה כמשה רבע"ה שקבל תורה מיד ליד ויש בו גסו׳ הרוח לא ינקה מדינה של גיהנם:

*טית* אל תקרי טית אלא טיט ומהו טיט זהו טיט שבידו של הקב"ה שנאמר הנה כחומר ביד היוצר שכל העולם לא נברא אלא הימנו ולבסוף עתידין כלם שחוזרים לטיט שנאמר הכל הולך אל מקום אחד הכל היה מן העפר ואין טיט אלא עפר שנברא ממנו אדם הראשון שנאמר וייצר ה' אלהים את האדם עפר מן האדמה:

*יוד* אל תקרי יוד אלא יד מלמד שהוא יד ושם טוב שעתיד הקב״ה ליתן להם לצדיקים לעולם הבא ומהו שם שהקב״ה מגלה להם לצדיקים שם המפורש שנבראים בו שמים החדשים וארץ החדשה כדי שיהיו כלם יכולין לבראות עולם חדש שנאמ׳ שם עולם אתן להם אשר לא יכרת דבר אחר שם עולם אתן לו שלא יפסוק שמם מן העולם שכשם ששמים חדשים וארץ חדשה קיימים לעולמי עולמים כך עתיד שמו של צדיקי׳ ושם זרעם וזרע זרעם שיעמדו לעולם שנאמר כי כאשר השמים החדשים:

*שם* עולם אתן לו שלא יפסוק שמם וכו׳ דבר אחר שם עולם אתן לו מלמד ששלש מאות וארבעי' עולמים עתיד הקב״ה להנחיל לכל צדיק וצדיק לעולם הבא שכן שם בגימטריא שלש מאות וארבעים הוו:

*(אמר המאסף* ובתלמוד אומר יש עולמות שנא׳ להנחיל אוהבי יש וכו׳ ונראה שכיון שתוספת של הקב״ה מרובה על העיקר לכן העיקר של נחלה יש עולמות והמתנה שהוא התוספת ש״ם עולמות שנאמר ש״ם עולם אתן לו אתן דייקא שהוא המתנ׳ דהיינו התוספת):

*כף* זה כף שכינה שהוא מכה זו על גב זו בשמח׳ רבה בסעודת הצדיקים לעתיד לבא:

*למד* אל תקרי למד אלא ל״ב מ"בין ד"עת מלמד ששקול הלב כנגד כל אברים שבאדם לאדם יש לו עינים אף ללב יש לו עינים לאדם יש לו אזנים אף ללב יש לו אזנים לאדם יש לו אף ללב יש לו אף לאדם יש לו דבור אף ללב יש לו דבור לאדם יש לו נחמה אף ללב יש לו נחמה לאדם יש לו צעקה אף ללב יש לו צעקה כל מה שיש לאדם יש ללב מכאן למדו ששקול הלב כנגד רמ״ח אברים שבאדם ולא עוד אלא ששנים עשר דברים יש באדם ואלו הם לב מבין דעת ותבונה כליות יועצות עצות טובות ורעות פה מחתך בכל מיני מאכלות לשון גומר כל מטעמי מאכלות קנה מושך ומוציא כל רוחות וקולות ושט בולע כל מיני מאכל ומשקה: ריאה שואבת כל מיני משקים כבד טועם ומרה זורקת בו טיפה ומניחתו טחול שוחק כל מיני שחיקות קורקבן שוחק כל מיני אכילות קיבה ישינה שינה מתוקה ואין שנאה אלא בלב שנאמר לא תשנא את אחיך בלבבך ואין קנאה אלא בלב שנאמר כי יום נקם בלבי ואין דאגה אלא בלב שנאמר דאגה בלב איש ישחנה לפיכך אין הקב״ה צופה אלא ללב שנאמר כי אדם יראה לעינים וה׳ יראה ללבב:

*מם* מפני מה מם שנים בבת אחת מפני ששניהם עומדים ברזי כסא הכבוד וכו׳ מם מם שבמרכב׳ מקבלים פני שכינה בשירה עוז מלכות ומה שיר שהן אומרין מם פתוחה אומר׳ מלכותך ה׳ מלכות כל עולמי׳ ומם סתומה אומרת וממשלתך בכל דור ודור ומה עוש' הקב״ה באותה שעה תופסן לכל האותיות שבמרכבה ומחבקן ומנשקן וקושר להן שני כתרים אחד של מלוכ' ואחד של כבוד ואף מם פתוחה ומם סתומה תופסם הקב״ה בידו ומחבקן ומנשקן וקושר להם שני כתרים אחד של מלוכה ואחד של כבוד למם סתומה אחד של ממשלה ואחד של תפארת ואח״כ מושיבם הקב״ה אחד מימינו ואחד משמאלו ומפייסן בדברי׳ ואומר להם אותיותי ~שחקקי~ {במהדורת לעמבערג: שחקקתי} באצבעותי בעט ~שלהבל~ {במהדורת לעמבערג: שלהבת} אש גלוי וידוע לפני שלא נקרא מלכותי אלא בכם ולא יקרא ממשלתי אלא בכם מלך ומלכים ומושל מושלים לפי שבאות מם פתוחה נקרא הקב״ה מושל מושלים שנאמר ומלכותו בכל משלה ואומר ה׳ ימלוך לעולם ועד ואומר כי לה' המלוכה ומושל בגוים וכיון ששומעים מם פתוחה ומם סתומה מפי הקב״ה דבר זה פותחים את פיהם ואומרי׳ שירה לפני הקב״ה ומה שירה אומרים לך ה׳ הממלכה והמתנשא לכל לראש:

*נון* מפני מה אחד רובץ ואחד זקוף ועומד מפני שנבראת בו נשמה לבריות שכל נשמה ונשמה פעם שהיא רובצת פעם שהיא זקופה בזמן שאדם רובץ נפשו רובצת בזמן שאדם זוקף נפשו זוקפת שנאמר נר אלהים נשמת אדם חופש כל חדרי בטן:

*דבר אחר* נר אלהים נשמת אדם ולא נשמ׳ בהמה והלא נשמת אדם ונשמת הבהמה הכל הולכי אל מקום אחד שנאמר הכל הולך אל מקום אחד ולא עוד אלא שאחד האדם ואחד הבהמה לימות המשיח שנאמר כי מקרה בני אדם ומקרה הבהמה מהו כמות זה כן מות זה אדם מת אף בהמה מתה אדם מטמא אף בהמה מטמאה במש׳ ולא עוד אלא בזמן שהבהמ׳ מתה בעלה מוכר אותה לעכו״ם ועכ״ום אוכלים את בשר' ועורה נותנין אותה לעבדה ולא עוד אלא בזמן שהיא מתה רוחה יש לה מנוחה אבל אדם כשהוא מת רוחו אין לו מנוחה מפני שמעמידין אותו בדין ומסדרים לפניו כל מעשים שהיו בידו בין לטובה בן לרעה:

*סמך* זו תורה סביב סמוך לה נביאים וכתובים משנה מדרש ואגדות ושמועות ותוספתות שנ׳ באר חפרוה שרים וכו׳ ואין באר אלא תורה שנמשלה לבאר שנאמר באר מים חיים:

*דבר* אחר חפרו שרים אלו משה ושבעים זקנים שהיו דורשים את התורה בשבעים לשונות ומוצאין כל אחד ואחר טעמי החכמה מן התורה:

*עין* לא נאמר אלא עין של תורה שהיא עין לכל עין והיא אורה לכל אור והיא חכמה לכל חכמה והיא בינה לכל נבונים והיא מדע לכל יודעים והיא חיים למחזיקים בה:

*פה* אל תקרי פי אלא פה ואין פה אלא משה שנא׳ כי כבד פה וכבד לשון אנכי מלמד שבאותה שעה אמר להקב״ה רבש״ע יודע אני בעצמי שאתה אלוה לכל באי עולם לא בראת את העולם אלא לחלוק לך כבוד שנאמר כל הנקרא בשמי לכבודי בראתיו יצרתיו וכו' וכל אבר ואבר שבראת באדם לא בראת אותם לבטלה לא בראת ראש אלא לכבוד שמך לתפילין וליקוד לך ולהשתחוות לך לא בראת עינים אלא לראות כבודך: ולשון לשיחה ולדבור עכשו תן לי שיחה תן לי דבור להשתמש בהן בפה ובלשון משיב לו הקב״ה מי שם פה לאדם הראשון שהפקדתיו על כל באי עולם לקרוא כל אחד ואחד בשמו ולשום שמות לכל בריה ובריה שנא׳ וכל אשר יקרא לו האדם נפש חיה הוא שמו:

*צדי* אל תקרי צדי אלא צדק זה של הקב״ה שהוא עושה עם בשר ודם זו דעת בינה וחכמה ופתיחת פה ומענה לשון שהוא נותן לבני אדם שכל העולם כלו מתקיים בהם שאלמלא מענה לשון ופתחון פה אין העולם יכול להתקיים אפי׳ שעה אחת לפי שבשעה שאמר משה הן אני ערל שפתים נזדעזע כל בריות שבעולם ואמרו ומה משה שעתיד לדבר עמו שכינה במאה ושבעים וחמש מקומות שהוא מבאר כל אות ואות וכל דבר ודבר וכל פסוק ופסוק שבתורה בשבעים לשון הוא אומר לפני הקב״ה הן אני ערל שפתים:

*קוף* קוף זה משה אבי החכמה אבי כל הנביאים אבי החכמה שהקיף לפני פרעה כל מיני חכמה וכל דברי בינה וכל דברי עצמה וכל דברי דעת וכל דברי השכל בשבעים לשון והיו שבעים סופרים כותבים שבעים לשון וכל כתב וכתב עומדין לפני פרעה הרשע וכיון שראו למשה ולאהרן שהם דומים למלאכי השרת נפלה עליהם פחד ורעדה והשליכו קלונימוסם בידם:

*ריש* זה הקב״ה שהוא ראש לכל העולם והוא קורא דורות ראשונים ודורות אחרונים שנאמר מי פעל ועשה קורא הדורות מראש:

*דבר* אחר ריש זה ראשו של הקב״ה שדומה לכתם פז: דבר אחר ריש אין ריש אלא מגדול שבנו בני דור הפלגה ואמרו נבנה מגדול מארץ עד לרקיע ונקח קרדומות בידנו ונבקיע הרקיע ויזובו המים העלוני' למטה אצל המים התחתונים כדי שלא יעשו בנו כשם שעשה לדור המבול:

*שין* זה שיניהם של רשעים שעתיד הקב״ה לשובר׳ ולא עוד אלא שעתידין שיניהם של אוכליהם של ישראל להיות יוצאים מפיהם עשרים ושתים אמות:

*תיו* אל תקרי תיו אלא תאוה זה תאותו של בשר ודם שהוא מתאוה בעולם הזה בכל יום ויום ולא עוד אלא שנפשו דאבה ולתאוה:






	


