*אמר המדפיס* בעבור אין לי בנים זכרים להקרא שמי עליהם אמרתי מעודי: מי יתן יחנני אלקים לעשות דבר אשר ישאר שמי לזכר עולם. והנה הקרה ה׳ לפני את הספר הקדוש והטהור הזה, אשר מעת צאתו לאור עולם לא שזפתו פני תבל. כי בעו״הר אש יצאה מה׳ ונשרפו כמעט כל היוצאים מהדפוס הראשון ולא נשארו כי אם מעט מזעיר. ורבים התאוו תאוה לאמר מי ישקני מבאר תבונת הספר הקדוש הזה ועד היום צמאו צמאון תורת הספר הקדוש הזה ולא רוו נפשם. והנה ראיתי בחוש כי משמים הוא כי הובא ממרחקים הספר הקדוש הזה והתגלגל לאיש אחד ממדינתינו ובעוד ראיתיו בכף האיש הזה קניתיו מאתו ולא חסתי על כספי, אך נתתי לו מחירו ככל אשר שת עלי, והנה הגדולים והקדושים אשר בארץ תמכו בידי׳ כאשר מבואר בהסכמתם הנדפסים בראש הספר, ובכן אתן הודות והלל לה׳ כי הפיק מזימות להקרא גם שמי על הספר הקדוש הזה. וזכות המחבר יעמוד לי ולזרעי וזרע זרעי כי לא חסתי על ממוני והוני כי מלבד אשר פזרתי הון רב על קניית הספר הקדוש הזה כאשר יעידוני רבים וגדולים עוד פזרתי הון רב להדפיסו בנייר יפה ובאותיות מהודרים ובהגה״ה מדוייקת כאשר עיני הרואים תחזינה מישרים. והשם אשר הוציא מחשבתי מן הכח אל הפועל ימהר ויחיש להביא את הגואל אשר בו יגל יעקב וישמח ישראל . אמן:

הק׳ *משלם הילער* בהמנוח מוהר״ר *שמעון אריה* ז״ל:

*מודעה*

גם אלה לחכמים יבינו מדעתם, כי בכל מקום הנזכר פה *במדרש תלפיות* הזה מלות אומות העולם או גוים, המובן עובדי כוכבים ומזלות שהי׳ מאז לפני
שנים קדמוניות, אשר לא ידעו את הבורא ארץ ושמים וכל צבאם את פועל ה׳ לא הביטו עליהם אמר דוד המלך ע״ה שפוך חמתך אל הגוים אשר לא ידעוך וגו׳. לא כן הלאומים אשר ביניהם אנחנו יושבים כלם המה בני אל חי, יחדיו מאמינים באלהים אמת יוצר התבל ומלואה: וגם אודות מלת שם משיחם הנזכר פה פעמים אחדים, עיין בספר התשבי במלת ישו, וז״ל ויש אומרים שהיה נקרא כך במקרה כי כן בזמן ההוא היו היהודים רבים ששמם ישוע כמו שמצינו בעזרא בסימן ב׳ ובנחמי׳ ג׳ וי״ב ובדברי הימים ב׳ ל״א וכו׳ לכך קורין לו היהודים ג״כ ישו בלי ע׳. ע״כ. וגם ענין ארמילוס הנזכר במדרש בשם אבקת
רוכל. המובן על רומילוס מושל רומי ועיין בערוך ערך ארמילוס. וז״ל תרגום וברוח שפתי׳ ימית רשע, ארמילוס רשיע זו מלך ראשון של רומי רומלוס שמו, ועיין במדרש תהלים וז״ל מזמור למה ה׳ תעמוד ברחוק רמוס ורומילוס מתה אמם הזאבה נזדמנה והניקתו הם היו בנוי עיר רומי כמו שכותבים סופרי דברי הימים של רומי:

