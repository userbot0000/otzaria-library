% סימן תקנא 

*אמרינן* בגמרא כו' עט״ז ר"ה ח"י ב' ובתוס' ד״ה הואיל יע״ש וקשה למה לי הוכפלו לימא דחורבן בהמ״ק תקיף וי״ל בי״ז תמוז חמשה דברים ובצירוף א"ש ושוב ראיתי בפני יהושע לרבינו הגדול ז"ל עמד בזה והנה בפי' המשנה להר"מ ז"ל משמע בבית שני היו מתענין ט"ב ומש"ה אמר כשהיה קיים יוצאים אף על פסח שני משמע ז' חדשים והיינו כשאין שלום מלכי א״ה היו לפעמים שולטין וצ"ע דהוכפלו לא הוי כ"א אחר בית שני ובפני יהושע הבנתי ששה חדשים תמיד הן בזמן המקדש הן בזמן שאין ביהמ"ק מדלא תנן כשאין ביהמ"ק על ששה וביהמ״ק קיים על שבעה אלא אף פסח שני היינו ס"ה ששה דדל אב וע"כ הוכפלו דלפעמים היו ג״כ או״ה שולטין עליהם בזמן בית שני. וצ״ע אין מקומו פה: 

%% א 

*ממעטין* עט"ז דהאידנא קשה עול שרי משא ומתן משמע אף של שמחה צרכי חופה אין מונעין מטעם הזה דקשה מחייתינו ושמא לא יוכל להכין אח"כ ועמ״א ז' משמע גם להב"ח בשם מהר"ש לכאורה כל מו״מ שמחה אסור לדידן ודוקא שאין שמחה שרי ועב"ח אבל הט"ז סובר דאף מו"מ שמחה שרי לדידן מטעם מהרש״ל ז"ל ועא"ר אות ב' כ"ב: 

%% ב 

*ואם* עט״ז היתר גוהה אע״פ שאין סכנה רק הפסד ממון שרי ועסי' תק"מ במ"א וקשה בחה"מ דבר האבד שרי וי״ל התם סותרו אבל אין בונהו כשאין סכנה דל"ש מימנע כו' וכאן כל שיש הפסד ממון אם יפול ישבור החומה ויתקלקל יותר שרי אח״כ לבנות של שמחה ג״כ וצ״ע: 

%% ג 

*שלא* עט"ז ועא"ר ו' תי' דבט״ב עצמו הוא אסור אף בלא סעודה מש"ה אמר שמא יקדמנו אמר. אבל עם סעודה אסור דל"ש שמא יקדמנו בשביל הסעודה. ומחזיר גרושתו מנישואין יבואר אי"ה במ״א אות ח':

%% ד 

*ואפי'* עט"ז הביא דברי רש"ל הביאו הב"ח ג"כ והלשון מסופק ומ״מ משמע דבאבל גופא לכבוד השבת פורשין מטפחת מכובס (הנ"ט טיכ"ר וטי"ש טיכ"ר) בתוך זיי"ן אע"ג דכתונת אסור לו ללבוש יע"ש בי״ד שפ"ט בט"ז א' וכאן לכבוד שבת מותר הכתונת וכ״ש מטפחת ידים ושולחנות אבל סדינין אפשר נהגו איסור וצ"ע הוא דלמה באבל מחמירין כתונת לשבת כו' וי"ל בע״א ומ"ש הר״ב בס"א שבת חזון אין לובשין כ"א כתונת לבד וכאן בהג"ה משמע לכבוד שבת לובשין לבנים כמו בשאר שבתות משמע כל הבגדים וצ"ל דמנהג רק הכתונת ואי"ה במ"א יבואר עוד: 

%% ה 

*וכלי* פשתן עט"ז ועב"ח ודרישה בזה ולא היה לי פנאי כעת לעיין כראוי. ואשה הלובשת לבנים שכתב הר"ב ז"ל בהג"ה עי"ד שפ"א ב' משמע התם בתוך ז' אם יש לה חלוק נקי תלבש לא לבן אבל באין לה כ"א לבן ממש י״ל דשרי שם וה"ה כאן בט"ב עצמו כל לדבר מצוה ועמ״א אות י"ג ואי"ה שם יבואר עוד ובתשובת משאת בנימין סי' ה' יע״ש ועסי"ו:

%% ו 

*אסור* עט״ז תה״ד ועמ"א י"ט ואי"ה שם יבואר: 

%% ז 

*דלא* עט"ז הר״ב בהג״ה ס״ז כ"כ אבגדים חדשים ובב"י כ"כ דלא למשתי חוטי שתי נמי כן וטויית חוטין אין בכלל זה וע' מ"א אות כ"ג ובעט"ז: 

%% ח 

*שלא* עט"ז ועמ"א תכ"ו ו' ובא"ר כאן מ"ו דנוהגין לקדש במוצאי ט״ב כי נולד משיח במוצאי ט"ב בשם האר״י ז"ל וכן ראיתי ג"כ נוהגים ואם אפשר לטעום קודם שפיר דמי. ויראה אם עדיין הולך יחף וסיים מסאניה אין לקדש הלבנה כך: 

%% ט

 *ומותר* עט"ז בי״ד רי״ו סי"א (ט״ס רי"א) וכאן מותר אף שהיה יין בי"ז בתמוז ואח"כ נעשה זה היין חומץ אפ״ה שרי ומ״ש דאיסור נהפך להיתר לכאורה היינו מ״ש בסי' רי"ז באין מוס"ק כו' עמ"א שם א"כ ביין אמאי אסור בחומץ וע״כ ל"ד לבשר ונעשה דבש ומוסק וחלב שנשתנה התואר והטעם משא"כ זה עדיין יין מחומץ מיקרי אלא הטעם דאין זה שמחה. עמ"ש אי"ה באות י"א:

%% י 

*מר"ח* ועט"ז ועמ"ח אות י"ו: 

%% יא 

*מותרים* עט״ז במ"ש באות ט' ועמ"א אות כ"ט האידנא נוהגין איסור אף בתבשיל של בשר וכ"ש ברוטב עצמו ועא"ר אות כ"ב נתבשל בקדירה של בשר פשיטא דרשאי לאכול מינקת שחלב רע לתינוק כשאינה אוכלת בשר יש להקל. ומי שא״א לו לאכול מאכלי חלב יאכל בשר עוף או בשר מלוח ג"י יע״ש: 

%% יב 

*כל* עט"ז ועמ״א בזה מה הן הקרובים אי דוקא פסולי עדות ועא"ר ואי"ה שם יבואר עוד: 

%% יג 

*תספורת* עט״ז ועמ״א אות י״א מתיר לצורך מצוה יע"ש. מ"ש המחבר בזקן כל שמעכב אכילה שרי ע' ט"ז כאן ובי"ד ש״ץ בש"ך אות א'. ובתספורת שוין איש ואשה לאסור עי"ד ש"ץ ובש״ך שם ואשה לאחר ז' י״ל כב״ח להתיר לגלח צדעין אפשר כה"ג כאן. סנדק או מוהל אסורים לגלח בשבוע שחל ט״ב בתוכה דמדינא דגמ' אסורים אין להקל משום מילה רק מה שהוא ממנהגם כגון מר״ח וכ״ש מי״ז בתמוז למאן דנהג או שבוע של אחריו למאן דנהג וכמ״ש בתצ״ג בספירה עמ"א שם אות ד, ועא״ר כאן אות כ״ח ומ״ש בי"ד שצ״ג אבל מוהל מותר לתקן צפרנים ולגלח לגלחן צ"ל היינו הצפרנים ובלבוש לתקן הצפרנים ולחתכן אבל גילוח הראש ודאי מה שמדינא אין היתר בשביל המילה וע' באר הגולה שם ודאי גילוח הראש אין צורך המילה רק לכבוד המילה וה"ה אבל תוך שלשים אם יש מוהל אחר אוסר בא"ר לתקן צפרניו דמדינא אסור והביא מ״ש. בי"ד שס"א בט״ו כל ממנהגא שרי הא מדינא אסור והנה י"ל דל"ג כ״א של תענוג ויפוי הא נטילת צפרניו לצורך מילה י"ל דוקא תוך ז' אוסר שם אם יש מוהל אחר לאו משום צפרניו רק שיש קצת שמחה לו וצ"ע: 

%% יד 

*אבל* עט״ז משמע מר"ח עד שבוע שחל ט"ב מותר ועמ"א אות ח״י. מ״ש בשם התוס' תענית כ״ט ע״ב יע"ש ועמ״א אות ח״י מ״ש בשם הב״ח ז"ל מי שיוצא לדרך לכבס לו בגדי פשתן עמ"א אות ח״י משמע דאוסר ועא"ר אות ב': 

%% טו 

*ויש* עט"ז ובתקס״ב בט״ז אות ג' ומ״א אות ו' המתענה על צרה שעברה צריך להשלים אע"ג שמתענין כדי לעורר הלבבות עסי' תקמ״ט: 

%% טז 

*ויש* מקילין עט״ז מסיק להלכה כל מי שנזהר תמיד ורוחץ בכל השנה ערב שבת בחמין אף כשחל ר״ח בע"ש שרוחץ כל גופו אף בחמין לבד בשבת חזון אסור. וחפיפת הראש בחמין בשבת חזון והוא ערב ט"ב אחר חצות צ"ע בזה די״ל כה"ג אסור חפיפת הראש ולכתחלה כה״ג ודאי יעשה קודם חצות. ודיעבד י"ל אף אחר חצות שרי ומ״מ לא ראיתי לנהוג היתר לרחוץ כל גופו בחמין כשחל ר"ח בע"ש: 

%% יז 

*וכן* עט"ז משמעות אף שימצא הפירי אחר ט"ב יברך שהחיינו בין המצרים ועמ"א. והנודר בפירוש לצום מי״ז בתמוז עד ט״ב דעתו שאין שבת בכלל: 

%% יח 

*ולא* עט"ז אפילו הכאה כל דהו לא וכאן משמע בימים ההם כלל לא ולכאורה רק מד' ועד ט' לא יכו ששולט כו' ועי' לבוש משמע כן ובאותן הימים היינו בזמן זה מד' ועד ט' ועמ"א אות מ"ה:
