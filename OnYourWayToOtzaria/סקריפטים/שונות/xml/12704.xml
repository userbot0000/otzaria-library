<?xml version="1.0" ?>
<book n="הלכות ביצים">
<chap n="סימן פו- דיני ביצים">
<p n="א">
<d>ביצה ששני ראשיה כדין, או חדין, או שהיה חלמון <small><small>[הצהוב של הביצה]</small></small> מבחוץ וחלבון מבפנים, בידוע שהיא ביצת עוף טמא. <small><small>[ילקוט יוסף איסור והיתר כרך ב' עמוד רצא]</small></small>

</d>
</p>
<p n="ב">
<d>מוכר ביצים האומר שביצים אלו באו מעוף טהור, אין לסמוך עליו כל שיש בביצה סימנים שבאו מעוף טמא, על פי המבואר. ואף אם הוא מוחזק בכשרות ואומר זה הוא העוף ואלו ביציו, אינו נאמן. וכן אם יבואו מאה עדים ויעידו שביצה זו מעוף טהור, אין לסמוך עליהם כשיש בהם הסימנים הנז'. <small><small>[ילקוט יוסף איסור והיתר כרך ב' עמוד רצב]</small></small>

</d>
</p>
<p n="ג">
<d>עכשיו נוהגים ליקח ביצים בסתם מכל אדם, ואפי' מנכרי, לפי שאין ביצי עוף טמא מצויים בינינו. <small><small>[ילקוט יוסף איסור והיתר כרך ב' עמוד רצד]</small></small>

</d>
</p>
<p n="ד">
<d>גוי שהביא ביצים ושברם לפנינו טרם שהכרנו בטביעות עין שהם ביצי עוף טהור, הביצים מותרים באכילה, שאנו הולכים אחר הרוב, ורוב הביצים הם טהורים. ויש מי שאוסר. <small><small>[ילקוט יוסף איסור והיתר כרך ב' עמוד רצד]</small></small>

</d>
</p>
<p n="ה">
<d>ביצת נבילה, דהיינו שהתרנגולת מתה ומצאו בתוכה ביצים, או שנתנבלה בשחיטה, וכן ביצת טריפה, כגון ששחטוה כדין ונמצאת טריפה באחד מאיבריה הפנימיים, ונמצאו בה ביצים, אפילו נטרפה רק סמוך לשחיטה, הביצים אסורות. ואפילו אם הביצה נגמרה לגמרי, החלבון והחלמון עם הקליפה הקשה, אסורה. <small><small>[איסור והיתר כרך ב' עמוד רצד]</small></small>

</d>
</p>
<p n="ו">
<d>ביצה שנמצאת במעי תרנגולת, ונתעורר ספק אם התרנגולת נבלה, או לא, יש לילך להקל, דכיון שאין איסורה אלא מדרבנן, ספק דרבנן לקולא. אבל ספק אם היא ביצת טריפה או שחוטה, אסורה. <small><small>[איסור והיתר כרך ב' עמוד רצה]</small></small>.

</d>
</p>
<p n="ז">
<d>השוחט בסכין בדוקה כדת, ואחר שחיטה מצא בה פגימה, יש לחוש שמא בעור התרנגולת נפגמה, והסימנים נשחטו בסכין פגומה, הילכך התרנגולת ''ספק נבלה'', ואסורה. ומכל מקום אם מצא בה ביצה, מותרת, מפני שאיסור ביצת נבלה הוא רק מדרבנן, וספקא דרבנן לקולא. <small><small>[איסור והיתר כרך ב' עמוד שט. הליכות עולם ח''ו עמוד רנב]</small></small>.

</d>
</p>
<p n="ז">
<d>ביצה גמורה שנמצאת במעי התרנגולת שנתנבלה בשחיטה, או שנמצאת טריפה, ונתערבה ביצה זו בביצים אחרות, יש אומרים דאפילו באלף לא בטלה, ויש אומרים שביצה אסורה שנתערבה עם שני ביצים כשרות, חד בתרי בטיל, וכן עיקר. ואף על גב שהביצים הם דבר שבמנין, הואיל ואין לביצה חשיבות מיוחדת בטלה בתערובת, שכן מסקנת מרן השלחן ערוך במשנה אחרונה שלו <small><small>(בסימן קי סעיף א)</small></small>, וכן פסקו האחרונים, הפרי חדש ומרן החיד''א בשיורי ברכה. <small><small>[איסור והיתר ב' עמוד רצו. וכן הוא בהליכות עולם ח''ו. ועיין בשו''ת יביע אומר חלק י' בהערות לרב פעלים ח''א חיו''ד סימן יח, דף שיט טור ב', שהביא מ''ש הרהמ''ח בשם מורנו הרב רבו בעל זבחי צדק זצ''ל, שמעשים בכל יום (במקומו), שנוהגים שאם יש הרבה תרנגולות המטילות ביצים, ונמצאת אחת מהן טריפה, שאוסרים את כל הביצים, משום דבר שבמנין, וכדבריו מבואר בזבחי צדק (סי' קי ס''ק יב). אולם להלכה אין אנו נוהגים כן, אלא כדברי הפרי חדש שהוא מרא דאתרא בירושלים עיה''ק, שיש לפסוק כמשנה אחרונה של מרן הש''ע (סי' קי), דאמרינן חד בתרי בטיל. וכבר כתב הגר''א באו''ח (סי' תצח ס''ד), שאם יש סתירה בד' מרן, אין בכך כלום]</small></small>.

</d>
</p>
<p n="ח">
<d>ביצה שיש בה אפרוח שנתערבה בביצים אחרות, אפילו באלף לא בטלה. <small><small>[שם עמוד רצט סימן ט. וראה ביביע אומר ח''י בהערות לרב פעלים ח''ב חיו''ד סי' ט, דף שלה טור א' מ''ש ע''ד הגרי''ח בענין ביצה שיש בה אפרוח שנחשבת בריה ולא בטלה]</small></small>.

</d>
</p>
<p n="ט">
<d>הכה תרנגולת על זנבה והפילה ביצתה קודם שנגמרה מותרת, ואין כאן משום אבר מן החי, והוא שאינה מעורה בגידין. <small><small>[ילקו''י איסור והיתר כרך ב' עמוד שא]</small></small>

</d>
</p>
<p n="י">
<d>ביצת עוף טמא שנתבשלה עם ביצים אחרות, אם היא בקליפתה אינה אוסרת. ואם היא קלופה אוסרת, וצריך ששים ואחד ביצים של היתר כנגדה לבטלה. ואם נתבשלה בתבשיל של היתר, אין צריך אלא ששים מן התבשיל לבטלה. <small><small>[ילקו''י איסור והיתר כרך ב' עמוד שא]</small></small>

</d>
</p>
<p n="יא">
<d>ביצת טריפה ונבילה דינה כדין ביצת עוף טמא, דכל שאינה קלופה ונתבשלה עם אחרות אינה אוסרת, דמיא דביעי בעלמא הוא. <small><small>[ילקו''י איסור והיתר כרך ב' עמוד שא]</small></small>

</d>
</p>
<p n="יב">
<d>ביצה שנולדה ביו''ט, שהיא אסורה בו ביום, ונתבשלה בשוגג עם ביצים אחרות <small><small>[כשהיא בשלימותה עם הקליפה]</small></small>, אפילו ששים אין צריך, לפי שאינה פולטת כלל מגופה, שקליפתה מעכבתה מלפלוט, והיינו במקום שמחת יום טוב, כשאין לו מאכל אחר ליום טוב, שאז יש לסמוך על מ''ש הרמ''א ביו''ד <small><small>(סי' קב)</small></small> שבפליטת טעם בלבד, ואין שם ממשו של איסור, אפילו בדבר שיש לו מתירין יש להקל, הא לאו הכי יש להחמיר. <small><small>[איסור והיתר שם עמ' שי]</small></small>. וביצת עוף טמא שנתבשלה עם ביצים אחרות, אם היא בקליפתה אינה אוסרת, וצריך ששים ואחד ביצים של היתר כנגדה לבטלה. ואם נתבשלה בתבשיל של היתר אין צריך אלא ששים מן התבשיל לבטלה. <small><small>[ילקו''י איסור והיתר כרך ב' עמוד שב. ש''ע סי' פו ס''ד]</small></small>

</d>
</p>
<p n="יג">
<d>ביצה שיש בה אפרוח או דם, אוסרת המתבשל עמה אפילו אם אינה קלופה. <small><small>[שם עמ' שג]</small></small>

</d>
</p>
<p n="יד">
<d>אם הניחו אפר בקדרה ששלקו בה ביצים הרבה, ומצאו שם ביצה שיש בה דם בחלמון, או ביצת אפרוח, הביצים הכשרות מותרות, מפני שהאפר נתן טעם לפגם. ויש מי שמחמיר בזה, אבל העיקר לדינא להקל, <small><small>[איסור והיתר ב' עמוד שג]</small></small>. ומותר אף לכתחלה להניח אפר בקדרה ששולקים בה ביצים, שאם נמצא באחת מהן אפרוח, כל השאר מותרות, מפני שהאפר פוגם את הטעם הבלוע, ונמצא שלא בלעו הביצים אלא טעם פגום, והלכה רווחת נותן טעם לפגם מותר. ואף על פי שנותן טעם לפגם בקדרה שאינה בת יומא, אסור לכתחלה, ורק בדיעבד, אינו אוסר, זהו מפני שהקדרה מתחלה בלעה טעם לשבח, ורק אחר שנעשית שאינה בת יומא, נפגם הטעם שבה, אבל כאן שהביצים בלעו מעיקרא טעם פגום, מותר אף לכתחלה. <small><small>[הליכות עולם חלק ו' עמוד רנה]</small></small>.

</d>
</p>
<p n="טו">
<d>אפרוח שנולד מביצת טריפה מותר, מפני שאין האפרוח נולד מן הביצה אלא עד לאחר שתהיה מסרחת, ונעשית כעפר בעלמא, הילכך האפרוח מותר. <small><small>[איסור והיתר ב' עמו' שה]</small></small>

</d>
</p>
<p n="טז">
<d>טריפה אינה יולדת, לפיכך עוף שהוא ספק טריפה והטיל ביצים משהין אותו עד שיטיל את כל ביציו שטעון כבר, ואם יטעון פעם אחרת כשרה, ונוכל לדעת זאת כששהתה בין סוף לידה לתחלת לידה כ''א יום שלמים, כי כן זמן עיבורה. והוא הדין לתרנגולת שלא ילדה מעולם שנולד בה ספק טריפות שאם ילדה אחר כ''א יום מזמן שנולד בה ספק טרפות היא והביצים מותרים. <small><small>[איסור והיתר כרך ב' עמוד שו]</small></small>

</d>
</p>
<p n="יז">
<d>ביצה שאסורה לישראל על פי הדין, אסור למוכרה לגוי, גזרה שמא ימכרנה לישראל. ואפילו ביצת נבלה שהיא אסורה רק מדרבנן, אין להתיר למוכרה לעכו''ם משום דהוי ספק דרבנן דשמא לא ימכרנה לישראל, אלא גם איסור דרבנן אסור למכור לגוי שמא ימכרנו לישראל, שאנו מוזהרים שלא יהיה מכשול על ידינו לישראל בשום פנים. <small><small>[ילקו''י איסור והיתר כרך ב' עמוד שז. שוב יצא לאור הליכות עולם ח''ו, ושם (עמוד רנב) גם כתב כן]</small></small>. כיצד יעשה, יטרפנה בקערה וימכרנה לנכרי, שאז ודאי לא יקנה אותה ישראל ממנו. במה דברים אמורים שרואים אותה טרופה בידו, שיש לחוש שישראל מכרה לו מפני שהיא טריפה, אבל מותר לקנות ממנו פת שנילוש בביצים במקום שנוהגים לאכול פת של נכרי, כיון שאין רואים אותה טרופה בידו. <small><small>[איסור והיתר כרך ב' עמוד שז]</small></small>

</d>
</p>
<p n="יח">
<d>מותר להושיב לכתחילה תרנגולת לדגור על ביצי טריפה, להוציא מהן אפרוחים. ואף על פי שהאפרוחים היוצאים מהם מותרים, אין בזה משום מבטל איסור לכתחילה, הואיל וביצי הטרפה נפגמים לגמרי קודם יצירת האפרוחים, ונעשים כעפר בעלמא ופנים חדשות באו לכאן. <small><small>[איסור והיתר כרך ב' עמוד שט]</small></small>

</d>
</p>
</chap>
</book>
