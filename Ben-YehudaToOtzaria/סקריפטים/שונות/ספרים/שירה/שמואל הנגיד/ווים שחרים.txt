<h1>[ווים שחרים]</h1>
שמואל הנגיד
<blockquote><p>— — ∪ — — ∪ — — — ∪ — — — // — — ∪ — — ∪ — — — ∪ — — —</p></blockquote>
<blockquote><p>וָוִים שְׁחֹרִים כְּמוֹ לַיִל קְוֻצּוֹתָיו<a class="footnote" href="#fn:1" id="fnref:1" title="see footnote"><sup>1</sup></a> // וּבְמֹר<a class="footnote" href="#fn:2" id="fnref:2" title="see footnote"><sup>2</sup></a> מְכֻתָּב עֲלֵי לֶחְיוֹ כְּמַרְאֵה תָו<a class="footnote" href="#fn:3" id="fnref:3" title="see footnote"><sup>3</sup></a></p></blockquote>
<blockquote><p>וּמְטַר נְדָבוֹת<a class="footnote" href="#fn:4" id="fnref:4" title="see footnote"><sup>4</sup></a> בְּפִיו<a class="footnote" href="#fn:5" id="fnref:5" title="see footnote"><sup>5</sup></a>, וּכְגַרְגְּרֵי בָרָד<a class="footnote" href="#fn:6" id="fnref:6" title="see footnote"><sup>6</sup></a> // חוּץ מִלְּשׁוֹנוֹ וּמִבַּיִת לְשִׂפְתוֹתָיו<a class="footnote" href="#fn:7" id="fnref:7" title="see footnote"><sup>7</sup></a>.</p></blockquote>
<blockquote><p>סוּר מִלְּפָנָיו בְּשׁוּרוֹ<a class="footnote" href="#fn:8" id="fnref:8" title="see footnote"><sup>8</sup></a>, כִּי בְרוֹבוֹתָיו<a class="footnote" href="#fn:9" id="fnref:9" title="see footnote"><sup>9</sup></a> // יַעַשׂ<a class="footnote" href="#fn:10" id="fnref:10" title="see footnote"><sup>10</sup></a> כְּמוֹ מַעֲשֵׂה דָוִד בְּרִבְבוֹתָיו<a class="footnote" href="#fn:11" id="fnref:11" title="see footnote"><sup>11</sup></a>!</p> <br/></blockquote>
<ol><li id="fn:1"><p>קווצותיו של האהוב דומים לאותיות וו שחורות כמו ליל. <strong>ווים שחרים כמו ליל קוצותיו</strong> – על פי שיר השירים ה יא: קוצותיו תלתלים שחורות כעורב; והשוה לעיל עה 3: ושער כחשכה; קפא 1: שערך ליל. <a class="reversefootnote" href="#fnref:1" title="return to body"> ↩</a></p></li> <li id="fn:2"><p><strong>ובמר</strong> – שהוא שחור. <a class="reversefootnote" href="#fnref:2" title="return to body"> ↩</a></p></li> <li id="fn:3"><p><strong>תו</strong> – תו הוא השפם הדומה לאות תו בכתב חצי קולמוס שבו נכתבת התו כנון כפופה ארוכה. <a class="reversefootnote" href="#fnref:3" title="return to body"> ↩</a></p></li> <li id="fn:4"><p><strong>ומטר נדבות</strong> – על פי תהלים סח י: גשם נדבות. <a class="reversefootnote" href="#fnref:4" title="return to body"> ↩</a></p></li> <li id="fn:5"><p><strong>ומטר נדבות בפיו</strong> – הוא רקו המתוק. <a class="reversefootnote" href="#fnref:5" title="return to body"> ↩</a></p></li> <li id="fn:6"><p><strong>וכגרגרי ברד</strong> – שנים לבנות. <a class="reversefootnote" href="#fnref:6" title="return to body"> ↩</a></p></li> <li id="fn:7"><p><strong>חוץ מלשונו ומבית לשפתותיו</strong> – בין לשונו ובין שפתיו. <a class="reversefootnote" href="#fnref:7" title="return to body"> ↩</a></p></li> <li id="fn:8"><p><strong>בשורו</strong> – בהביטו. <a class="reversefootnote" href="#fnref:8" title="return to body"> ↩</a></p></li> <li id="fn:9"><p><strong>ברובותיו</strong> – בעיניו הרובות (יורות) חצי אהבה. <a class="reversefootnote" href="#fnref:9" title="return to body"> ↩</a></p></li> <li id="fn:10"><p><strong>יעש</strong> – יהרג את חושקיו. <a class="reversefootnote" href="#fnref:10" title="return to body"> ↩</a></p></li> <li id="fn:11"><p><strong>ברובותיו…ברבבותיו</strong> – לשון נופל על לשון. על פי שיר השירים ו ה: הסבי עיניך מנגדי שהם הרהיבוני; שמואל א יח ז: הכה שאול באלפיו ודוד ברבבותיו. <a class="reversefootnote" href="#fnref:11" title="return to body"> ↩</a></p></li></ol>