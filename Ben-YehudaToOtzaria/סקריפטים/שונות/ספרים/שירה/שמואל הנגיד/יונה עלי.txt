<h1>[יונה עלי]</h1>
שמואל הנגיד
<blockquote><p><a class="footnote" href="#fn:1" id="fnref:1" title="see footnote"><sup>1</sup></a></p></blockquote>
<blockquote><p>— — ∪— — ∪ — — — ∪ — — ∪ — — — ∪ — — ∪ — — — ∪ — — ∪ —</p></blockquote>
<blockquote><p>יוֹנָה עֲלֵי בֶּן<a class="footnote" href="#fn:2" id="fnref:2" title="see footnote"><sup>2</sup></a> הֲדַס, מַה לָּךְ תְּקוֹנֵנִי? // הַאַתְּ יְחִידָה<a class="footnote" href="#fn:3" id="fnref:3" title="see footnote"><sup>3</sup></a> בְּלֹא דוֹדֵךְ, כְּמוֹ אָנִי<a class="footnote" href="#fn:4" id="fnref:4" title="see footnote"><sup>4</sup></a>?</p></blockquote>
<blockquote><p>יֵקַד בְּלִבִּי יְקוֹד אֵשׁ הַמְלַהֵט<a class="footnote" href="#fn:5" id="fnref:5" title="see footnote"><sup>5</sup></a>, וְקָט<a class="footnote" href="#fn:6" id="fnref:6" title="see footnote"><sup>6</sup></a>, // לוּלֵי דְמָעוֹת עֲזָרוּנִי<a class="footnote" href="#fn:7" id="fnref:7" title="see footnote"><sup>7</sup></a> — שְׂרָפַנִי<a class="footnote" href="#fn:8" id="fnref:8" title="see footnote"><sup>8</sup></a>,</p></blockquote>
<blockquote><p>לֹא הַדְּמָעוֹת אֲשֶׁר תִּרְאוּ דְּמָעוֹת אֲבָל // נַפְשִׁי נְמַסָּה וְנִגֶּרֶת עֲלֵי עֵינִי<a class="footnote" href="#fn:9" id="fnref:9" title="see footnote"><sup>9</sup></a>.</p></blockquote>
<blockquote><p>הֵם יִקְרְאוּנִי ‘אֱוִיל’ עַל אַהֲבָתָךְ<a class="footnote" href="#fn:10" id="fnref:10" title="see footnote"><sup>10</sup></a>, וְלוּ // רָאוּ כְמוֹתָךְ — אֲזַי ‘מַשְׂכִּיל’ קְרָאוּנִי<a class="footnote" href="#fn:11" id="fnref:11" title="see footnote"><sup>11</sup></a>.</p></blockquote>
<blockquote><p>יוֹנָה, הֲתוּכְלִי שְׂאֵתִי עַל כְּנָפָיִךְ?<a class="footnote" href="#fn:12" id="fnref:12" title="see footnote"><sup>12</sup></a> // אֵלֵךְ וְאֶרְאֶה דְּמוּת דּוֹדִי בְעוֹדֶנִּי<a class="footnote" href="#fn:13" id="fnref:13" title="see footnote"><sup>13</sup></a>.</p> <br/></blockquote>
<ol><li id="fn:1"><p>הידיד מקונן על פרודו מידידו. <a class="reversefootnote" href="#fnref:1" title="return to body"> ↩</a></p></li> <li id="fn:2"><p><strong>בן</strong> – ענף. <a class="reversefootnote" href="#fnref:2" title="return to body"> ↩</a></p></li> <li id="fn:3"><p><strong>יחידה</strong> – בודדה. <a class="reversefootnote" href="#fnref:3" title="return to body"> ↩</a></p></li> <li id="fn:4"><p><strong>כמו אני</strong> – כמוני. <a class="reversefootnote" href="#fnref:4" title="return to body"> ↩</a></p></li> <li id="fn:5"><p><strong>יקד בלבי יקוד אש המלהט</strong> – על פי ישעיה י טז: יקד יקוד כיקוד אש; תהלים קד ד: אש לוהט. <a class="reversefootnote" href="#fnref:5" title="return to body"> ↩</a></p></li> <li id="fn:6"><p><strong>וקט</strong> – וכמעט קט. <a class="reversefootnote" href="#fnref:6" title="return to body"> ↩</a></p></li> <li id="fn:7"><p><strong>עזרוני</strong> –לכבות את יקוד האש. <a class="reversefootnote" href="#fnref:7" title="return to body"> ↩</a></p></li> <li id="fn:8"><p><strong>שרפני</strong> יקוד האש. <a class="reversefootnote" href="#fnref:8" title="return to body"> ↩</a></p></li> <li id="fn:9"><p>לא דמעות הן הדמעות אשר תראו אלא נפשי היא הנמסה ונוזלת דרך עיני. <a class="reversefootnote" href="#fnref:9" title="return to body"> ↩</a></p></li> <li id="fn:10"><p><strong>הם יקראוני אויל על אהבתך</strong> – השוה לעיל קסז 2: אשמע גדופה. <a class="reversefootnote" href="#fnref:10" title="return to body"> ↩</a></p></li> <li id="fn:11"><p>הבריות קוראות אותי אויל על האהבה שאני אוהבך אבל לוּ ראו דוד נאה כמותך היו קוראות אותי חכם. <a class="reversefootnote" href="#fnref:11" title="return to body"> ↩</a></p></li> <li id="fn:12"><p>על פי תהלים נה ז: מי יתן לי אבר כיונה אעופה ואשכנה? <a class="reversefootnote" href="#fnref:12" title="return to body"> ↩</a></p></li> <li id="fn:13"><p><strong>בעודני</strong> – חי. על פי תהלים קד לג, קמו ב: בעודי. <a class="reversefootnote" href="#fnref:13" title="return to body"> ↩</a></p></li></ol>