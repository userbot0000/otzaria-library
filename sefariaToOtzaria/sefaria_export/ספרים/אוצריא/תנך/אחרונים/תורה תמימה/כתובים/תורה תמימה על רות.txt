<h1>תורה תמימה על רות</h1>
הרב ברוך הלוי אפשטיין
<h2>פרק א</h2>
<h3>פסוק א</h3>
<b>ויהי בימי וגו׳. </b>א"ר לוי, ואיתימא ר׳ יונתן, דבר זה מסורת בידינו מאנשי כנסת הגדולה, כל מקום שנאמר ויהי בימי אינו אלא לשון צער, ודכותה ויהי בימי שפוט השופטים כתיב בתריה ויהי רעב בארץ .<br/>(מגילה י׳ ב׳)
<b>ויהי בימי שפט וגו׳. </b>כתיב (משלי י"ט) ונפש רמיה תרעב, על ידי שהיו מרמים להקב"ה בימי השופטים, מהם עובדים לעבודה זרה ומהם עובדים למקום, הרעיבן הקב"ה ברעבון, הדא הוא דכתיב ויהי בימי שפוט השופטים ויהי רעב בארץ .<br/>(פתיחתא למ"ר)
<b>ויהי בימי שפט וגו׳. </b>בשעה שחטאו ישראל בימי הנביאים אמר הקב"ה, לכלותן אי אפשר , להחזירן למצרים אי אפשר , להחליפם באומה אחרת איני יכול , אלא הריני מיסרן ביסורים ומצרפם ברעבון, הדא הוא דכתיב ויהי בימי שפוט השופטים ויהי רעב בארץ .<br/>(שם)
<b>שפט השפטים. </b>מהו שפוט השופטים, אמר ר׳ יוחנן, דור ששופט את שופטיו, השופט אומר לו טול קיסם מבין שיניך, משיב לו היא טול קורה מבין עיניך, השופט אומר לו כספך היה לסיגים משיב לו הוא סבאך מהול במים .<br/>(ב"ב ט"ו ב׳)
<b>שפט השפטים. </b>כיצד הוא שפוט השופטים, היה אדם מישראל עובד עבודה זרה והיה הדיין מבקש לעשות בו דין והיה בא הוא ומלקה את הדיין ואומר לו מה שרצית לעשות לי אעשה לך, לפיכך אוי לדור ששפטו את שופטיהם וששופטיו צריכים להשפט .<br/>(פתיחתא למ"ר)
<b>שפט השפטים. </b>מי היו השופטים, רב אמר, ברק ודבורה היו, ורבי יהושע בן לוי אומר שמגר ואהוד היו .<br/>(מ"ר)
<b>וילך איש. </b>תניא, בא וראה כמה חיבב הקב"ה ביאתה של ארץ ישראל, להלן כתיב (עזרא ב׳) וישובו לירושלים כל הקהל וגו׳ סוסיהם גמליהם ופרדיהם, ברם הכא וילך איש – יחידי .<br/>(שם)
<b>וילך איש וגו׳. </b>יובא בסמוך בריש פסוק ג׳ בדרשה וימת אלימלך.
<b>בשדי מואב. </b>אמר ר׳ לוי, כל מקום שאתה מוצא שדה – היא עיר, כמש"נ (מ"א ב׳) ענתות לך על שדך .<br/>(שם)
<b>הוא ואשתו וגו'. </b>הוא ואשתו ושני בניו – הוא עיקר ואשתו טפלה לו ובניו טפלין להם .<br/>(שם)
<h3>פסוק ב</h3>
<b>אלימלך וגו'. </b>ר"מ היה דורש שמות, אלימלך, שהיה אומר אלי תבא מלכות , נעמי, שהיו מעשיה נאים ונעימים , מחלון וכליון, שנמחו וכלו מן העולם .<br/>(מ"ר)
<b>מחלון וכליון. </b>ובדברי הימים (א׳ ד׳ כ"ב) קורא להם יואש ושרף, הא כיצד, שמם מחלון וכליון, ולמה קורא להם יואש ושרף – יואש – שנתיאשו מן הגאולה , שרף – שנתחייבו שריפה למקום .<br/>(ב"ב צ"א ב׳)
<b>אפרתים. </b>[מהו אפרתים], רבי יהושע בן לוי אומר, בני פלטין חשובים  ורבי יהודה ב"ר נחמיה אומר – שרים .<br/>(מ"ר)
<b>ויבאו שדי מואב וכו׳. </b>בתחלה באו בעיירות ומצאו אותם פרוצים בעבירות, הלכו ובאו להם לכרכים, מצאו אותם מדוחקים במים, חזרו והלכו להם לעיירות, הדא הוא דכתיב ויבאו שרי מואב ויהיו שם .<br/>(שם)
<h3>פסוק ג</h3>
<b>וימת אלימלך. </b>תניא, למה נענש אלימלך, לפי שכשבאו שני רעבון אמר, עכשיו כל ישראל מסבבין פתחי, זה בקופתו וזה בקופתו, עמד וברח לו מפניהם, הדא הוא דכתיב וילך איש מבית לחם יהודה .<br/>(שם)
<b>איש נעמי. </b>[וכי אין אנו יודעין שהוא איש נעמי, ומה ת"ל איש נעמי, אלא] ללמד שאין האיש מת אלא לאשתו .<br/>(סנהדרין כ"ב ב׳)
<b>ותשאר וגו׳. </b>ותשאר האשה ושני בניה, א"ר תנינא בריה דר׳ אבהו, נעשית כשירי מנחות .<br/>(מ"ר)
<h3>פסוק ד</h3>
<b>ערפה. </b>ולהלן (שמואל ב כ״א:ט״ז) הוא קורא לה חרפה , רב ושמואל, חד אמר, חרפה שמה, ולמה הוא קורא לה כאן ערפה – שהכל עורפין אותה מאחריה , וחד אמר, ערפה שמה, ולמה הוא קורא לה התם חרפה – שהכל דשין אותה כהריפות .<br/>(סוטה מ"ב ב׳)
<b>ערפה. </b>מהו שם ערפה – שהפכה עורף לחמותה .<br/>(מ"ר)
<b>רות. </b>מהו שם רות, א"ר יוחנן, שזבתה ויצא ממנה דוד שריוהו להקב"ה בשירות ותשבחות .<br/>(ברכות ז׳ ב׳)
<b>רות. </b>מהו שם רות – שראתה דברי חמותה .<br/>(מ"ר)
<b>כעשר שנים. </b>כעשר – או פחות או יתר .<br/>(שם)
<h3>פסוק ה</h3>
<b>גם שניהם. </b>תניא, לעולם אין בעל הרחמים פורע מן הנפשות תחלה, ואף במחלון וכליון כך היה, בתחלה מתו סוסיהם חמוריהם וגמליהם ואח"כ וימותו גם שניהם מחלון וכליון .<br/>(שם)
<b>ותשאר האשה וגו׳. </b>ותשאר האשה משני ילדיה ומאישה – א"ר חנינא, נעשתה שירי שירים .<br/>(מ"ר)
<h3>פסוק ו</h3>
<b>כי שמעה וגו׳. </b>שמעה מהרוכלין המחזירין בעיירות, ומה שמעה – כי פקד ה׳ את עמו לתת להם לחם .<br/>(שם)
<h3>פסוק ז</h3>
<b>ותצא מן המקום. </b>וכי לא יצאה משם אלא היא, והלא כמה גמלים כמה חמורים יצאו ואת אמרת ותצא וגו׳, אלא גדול שבעיר הוא זיוה הוא הודה הוא הדרה והוא שבחה, וכשפנה משם פנה זיוה, פנה הודה, פנה הדרה, פנה שבחה .<br/>(שם)
<b>ותלכנה בדרך וגו׳. </b>א"ר יוחנן, עברו על שורת הדין. והלכו ביו"ט , דבר אחר ותלכנה בדרך – הוצרה עליהם הדרך שהלכו ביחף , דבר אחר ותלכנה בדרך – שהיו עסוקים בהלכות גרים .<br/>(שם)
<h3>פסוק ח</h3>
<b>לבית אמה. </b>ולמה לא לבית אביה – לפי שאין אב לעובד כוכבים, דבר אחר לבית אמה – לבית אומתה .<br/>(מ"ר)
<b>יעש ה׳ וכו׳. </b>א"ר חנינא בר אידי, יעשה כתיב .<br/>(שם)
<b>עם המתים ועמדי. </b>עם המתים – שנטפלתם בתכריכיהון , ועמדי – שויתרו לה כתובתיהון .<br/>(שם)
<h3>פסוק ט</h3>
<b>יתן ה׳ לכם. </b>א"ר יוסי, אמרה להן, כל אותן הטובות והנחמות שעתיד הקב"ה לתת לשלמה יהיה מכן .<br/>(שם)
<b>ומצאנה מנוחה. </b>ומצאן כתיב, אחת מוצאת שתים אינן מוצאות .<br/>(שם)
<b>אשה בית אישה. </b>מלבד שאין קורת רוח לאשה אלא בבית בעלה .<br/>(שם)
<h3>פסוק יא</h3>
<b>והיו לכם לאנשים. </b>[אמרה להן], וכי יש אדם מייבם אשת אחיו שלא היה בעולמו .<br/>(מ"ר)
<h3>פסוק יב</h3>
<b>שבנה בנתי וגו׳. </b>א"ר חנינא, בג׳ מקומות כתיב כאן שבנה שבנה שבנה , כנגד ג׳ פעמים שדוחין את הגר ואם הטריח יותר מזה מקבלין אותו .<br/>(שם)
<b>הלילה לאיש. </b>א"ר יוחנן, למדה תורה דרך ארץ שאין תשמיש ביום אלא בלילה, וכן הוא אומר (אסתר ד׳) בערב היא באה ובבקר היא שבה .<br/>(שם)
<h3>פסוק יג</h3>
<b>הלהן תשברנה. </b>וכי מאחר שאמרה כי זקנתי מהיות לאיש [מהו עוד הלהן תשברנה, אלא הכי קאמרה], אלו גם הייתי הלילה לאיש ואלו גם ילדתי בנים – הלהן תשברנה, הלהן תעגנה, וכי יכולות אתן לישב עגונות עד אשר יגדלו .<br/>(שם)
<b>הלהן תעגנה. </b>[מהו לשון תעגנה – לשון עכוב הוא, כמו דתנינן המוכר את הספינה מכר את התורן ואת הנס ואת העוגן] .<br/>(ב"ב ע"ג א׳)
<b>אל בנתי וגו׳. </b>אל בנותי – אללי בנותי , כי מר לי מכם – בשבילכם, כי יצאה בי ובבני ובבעלי יד ה׳ .<br/>(שם)
<b>יד ה׳. </b>א"ר לוי, כל מקום שנאמר יד ה׳ מכת דבר הוא, ובנין אב שבכולם (פ׳ וארא) הנה יד ה׳ הויה במקנך .<br/>(מ"ר)
<h3>פסוק יד</h3>
<b>ותשנה קולן. </b>ותשנה חסר אלף כתיב, תשש כחן שהן מהלכות ובוכות .<br/>(שם)
<b>ותבכינה עוד. </b>דרש רבא, בזכות ארבע דמעות שהורידה ערפה על חמותה זכתה ויצאו ממנה ארבעה גבורים, שנאמר (שמואל ב כ״א:כ״ב) ואת ארבעת אלה יולדו להרפה בגת .<br/>(סוטה מ"ב ב׳)
<b>ותשק ערפה. </b>כל נשיקה היא של תפלות, אבל נשיקה זו אינה של תפלות .<br/>(מ"ר)
<b>ותשק ערפה וגו׳. </b>כתיב ותשק ערפה לחמותה ורות דבקה בה, וכתיב (שמואל ב כ״א:כ״ב) ואת ארבעת אלה יולדו להרפה בגת ויפלו בידי דוד, א"ר יצחק, אמר הקב"ה, יבאו בני הנשוקה ויפלו ביד בני הדבוקה .<br/>(סוטה מ"ב ב׳)
<h3>פסוק טו</h3>
<b>אל עמה וגו׳. </b>אל עמה ואל אלהיה – כיון ששבה אל עמה שבה אל אלהיה .<br/>(מ"ר)
<h3>פסוק טז</h3>
<b>אל תפגעי בי. </b>מהו אל תפגעי בי. אמרה לה, לא תחטא עלי, לא תסבין פגעיך ממני .<br/>(שם)
<b>לעזבך לשוב מאחריך. </b>אמרה לה, מכל מקום דעתי להתגייר, מוטב על ידך ולא ע"י אחרת .<br/>(מ"ר)
<b>אל אשר תלכי וגו׳. </b>כיון ששמעה נעמי החלטתה להתגייר התחילה לסדר לה הלכות גרים אמרה לה, בתי, אין דרכן של בנות ישראל ללכת לבתי טיאטראות ולבתי קרקסאות של עובדי כוכבים, אמרה לה אל אשר תלכי אלך .<br/>(שם)
<b>אל אשר תלכי וגו׳. </b>אמרה לה, אסור לן תחום שבת אמרה לה אל אשר תלכי אלך .<br/>(יבמות מ"ז ב׳)
<b>ובאשר תליני אלין. </b>אמרה לה, אסור לן יחוד, אמרה לה ובאשר תליני אלין .<br/>(שם שם)
<b>ובאשר תליני אלין. </b>אמרה לה, בתי, אין דרכן של ישראל לדור בבית שאין בו מזוזה, אמרה לה, ובאשר תליני אלין .<br/>(מ"ר)
<b>עמך עמי וגו׳. </b>אמרה, מפקדינן אתרי"ג מצות, אמרה לה עמך עמי, שוב אמרה לה אסור לן עבודת כוכבים אמרה ואלהיך אלהי .<br/>(יבמות מ"ז ב׳)
<b>עמך עמי וגו'. </b>עמך עמי אלו עונשין ואזהרות , ואלהיך אלהי אלו שאר מצות, דבר אחר עמך עמי לבטל עבודת כוכבים שלי , ואלהיך אלהי – לשלם שכר פעולתי .<br/>(מ"ר)
<h3>פסוק יז</h3>
<b>באשר תמותי וגו׳. </b>פרשה לה ארבע מיתות ב"ד סקילה שריפה הרג וחנק, השיבה לה באשר תמותי אמות, פרשה לה שני קברים המתוקנים לב"ד אחד לנסקלין ולנשרפין ואחד לנהרגין ולנחנקין, השיבה לה ושם אקבר .<br/>(מ"ר)
<b>כה יעשה וגו׳. </b>אמרה לה, בתי, כל מה שאת יכולה לסגל מצות וצדקות סגלי בעוה"ז אבל לעתיד לבא – כי המות יפריד ביני ובינך .<br/>(שם)
<h3>פסוק יח</h3>
<b>ותחדל לדבר אליה. </b>ת"ר, גר שבא להתגייר בזה"ז , אומרים לו, מה ראית שבאת להתגייר, וכי אי אתה יודע שישראל בזה"ז דוויים סחופים ויסורים באים עליהם, ומודיעין אותו עונשן של מצות , אבל אין מרבין עליו ואין מדקדקין עליו , שנאמר ותרא כי מתאמצת היא ללכת אתה ותחדל לדבר אליה .<br/>(יבמות מ"ז ב׳)
<h3>פסוק יט</h3>
<b>ותלכנה שתיהם. </b>א"ר יהודה ב"ר סימון, בא וראה כמה חביבים הגרים לפני הקב"ה, שכיון שנתנה רות דעתה להתגייר השוה אותה הכתוב לנעמי [הדא הוא דכתיב ותלכנה שתיהם] .<br/>(מ"ר)
<b>ותהם כל העיר עליהן. </b>וכי אפשר כן שתהום כל העיר על העלובה הזאת, אלא אותו היום מתה אשתו של בועז והלכו כולם לגמול חסד עמה, ובאותה שעה נכנסה רות עם נעמי, ונמצא זו יוצאת וזו נכנסת .<br/>(ירושלמי כתובות פ"א ה"א)
<b>הזאת נעמי. </b>תניא, ר׳ שמעון בן יוחאי אומר, אלימלך מחלון וכליון גדולי הדור ופרנסי הדור היו, ומפני מה נענשו מפני שיצאו מארץ לחו"ל, שנאמר ותהם כל העיר עליהן ותאמרנה הזאת נעמי, מאי הזאת נעמי, אמרו, חזיתם נעמי שיצאה מארץ לחו"ל מה עלתה לה .<br/>(ב"ב צ"א א׳)
<b>הזאת נעמי. </b>מאי הזאת נעמי – וכי זו היא שמעשיה נאים ונעימים .<br/>(מ"ר)
<h3>פסוק כ</h3>
<b>כי המר וגו׳. </b>אמר בר קפרא, משל לפרה סוררה שהעמידוה בעלה לשוק למוכרה, אמר, חרשנית היא ועושה תלמים יפה, אמרו ליה, אם כן הוא, אלו המכות הניכרין בה למה, כך אמרה נעמי, קראנה לי מרה, ולמה – כי המר שדי לי מאד .<br/>(שם)
<h3>פסוק כא</h3>
<b>מלאה הלכתי. </b>מלאה בבנים ובבנות, דבר אחר מלאה – מעוברת .<br/>(שם)
<b>וה׳ ענה בי. </b>מהו ענה בי – מדת הדין ענה בי, כמש"נ (פ׳ משפטים) אם ענה תענה, דבר אחר וה׳ ענה בי – העיד עלי, כמש"נ (פ׳ שופטים) שקר ענה באחיו , דבר אחר וה׳ ענה בי – כל עניניו לא היו אלא בי .<br/>(מ"ר)
<h3>פסוק כב</h3>
<b>השבה משדי מואב. </b>[מהו השבה] , אלא זו היא ששבה משדי מואב תחלה .<br/>(ירושלמי יבמות פ"ח ה"ג)
<b>קציר שערים. </b>א"ר שמואל בר נחמני, כל מקום שנאמר קציר שעורים – בקציר העומר הכתוב מדבר .<br/>(מ"ר)
<h2>פרק ב</h2>
<h3>פסוק א</h3>
<b>מודע לאישה. </b>מהו מודע – קרוב .<br/>(מ"ר)
<b>ושמו בעז. </b>בכל מקום הצדיקים שמם קודם להם, וכן הכא, ושמו בועז, ולא ובועז שמו, ולמה כן, לפי שדומין לבוראם, דכתיב ביה (ר"פ וארא) ושמי ה׳ וגו׳ .<br/>(שם)
<h3>פסוק ב</h3>
<b>לכי בתי. </b>א"ר ינאי, בת ארבעים שנה היתה ואין קורין בת אלא לבת ארבעים שנה .<br/>(מ"ר)
<h3>פסוק ג</h3>
<b>ותלך ותבא. </b>מהו ותלך ותבא, א"ר אלעזר, שהלכה ובאה הלכה ובאה עד שראתה בני אדם המהוגנים לילך עמהם  [שנת קי"ג ב׳].
<b>ותלך ותבא. </b>והא עדיין לא הלכה ואתה אומר ותבא , א"ר יהודה בר סימון, התחילה לסיים לפניה הדרכים .<br/>(מ"ר)
<b>ויקר מקרה. </b>מהו ויקר מקרה, א"ר יוחנן, שכל הרואה אותה מריק קרי .<br/>(שם)
<b>ממשפחת אלימלך. </b>ויקר מקרה חלקת השדה לבועז אשר ממשפחת אלימלך, א"ר יוחנן שניתן לה ממי שהוא ראוי לפול בחלקה .<br/>(שם)
<h3>פסוק ד</h3>
<b>ה' עמכם. </b>מכאן שבועז תקן לשאול שלום בשם .<br/>(שם)
<h3>פסוק ה</h3>
<b>הנצב על הקוצרים. </b>על כמה היה ממונה, א"ר אליעזר בר מרים, על ארבעים ושנים, מנלן, דכתיב (ד"ה ב׳ ב׳) ויספר שלמה את כל האנשים הגרים אשר בארץ ישראל וגו' ויעש מהם שבעים אלף סבל וגו' , דעבד כן יכול קאים וידע מה דהוא עביד .<br/>(שם)
<b>למי הנערה הזאת. </b>וכי דרכו של בועז לשאול בנערה, אמר ר׳ אלעזר, דבר חכמה ראה בה, שתי שבלין לקטה, שלשה לא לקטה , במתניתא תני, דבר צניעות ראה בה, עומדות – מעומד, נופלות – מיושב .<br/>(שבת קי"ג ב׳)
<h3>פסוק ו</h3>
<b>נערה מואביה היא. </b>[אמר ליה, את אמרת מעשיה יפים ונעימים, והלא נערה מואביה היא, אלא גבירתה רפאה לה] .<br/>(מ"ר)
<h3>פסוק ז</h3>
<b>זה שבתה הבית מעט. </b>אמר ליה, תפסה מעט לאותה שאתה בבית שהיא מצפה לה .<br/>(שם)
<h3>פסוק ח</h3>
<b>בשדה אחר. </b>על שם לא יהיה לך אלהים אחרים, וגם לא תעבורי מזה, על שם זה אלי ואנוהו, וכה תדבקין עם נערותי – אלו הצדיקים שקרויין נערים , שנאמר (איוב מ׳:כ״ט) התשחק בו כצפור ותקשרנו לנערותיך .<br/>(שם)
<b>תדבקין עם נערתי. </b>וכי דרכו של בועז לדבק עם הנשים , א"ר אלעזר, כיון דחזי ותשק ערפה לחמותה ורות דבקה בה, אמר, שרי לאדבוקה בה.<br/>(שבת קי"ג ב׳)
<h3>פסוק י</h3>
<b>להכירני. </b>מלמד שנתנבאה שהוא עתיד להכירה כדרך כל הארץ .<br/>(מ"ר)
<h3>פסוק יא</h3>
<b>הגד הגד לי. </b>למה שתי פעמים, הוגד לי בבית, הוגד לי בשדה .<br/>(מ"ר)
<b>אחרי מות אישך. </b>אף אחרי מות אישך, ואין צ"ל בחיי אישך .<br/>(שם)
<b>ותעזבי וגו׳. </b>ותעזבי אביך ואמך – מעבודת כוכבים שלך, שנאמר (ירמיהו ב׳:כ״ז) אומרים לעץ אבי אתה ולאבן את ילדתני, וארץ מולדתך – זו שכונתך .<br/>(שם)
<b>תמול שלשם. </b>מהו תמול שלשום, שאלו באת תמול שלשום לא היינו מקבלים אותך .<br/>(ירושלמי יבמות פ"ח ה"ג]
<h3>פסוק יב</h3>
<b>ישלם ה׳ פעלך וגו׳. </b>תניא, אחרים אומרים, מפני מה גרים בזה"ז מעונין ויסורים באים עליהם, מפני ששהו עצמן להכנס תחת כנפי השכינה, א"ר אבהו ואיתימא ר׳ חנינא, מאי קרא, ישלם ה׳ פעלך ותהי משכרתך שלמה מעם ה' אלהי ישראל אשר באת לחסות תחת כנפיו .<br/>(יבמות מ"ח ב׳)
<b>משכרתך שלמה. </b>שלמה כתיב, רמז לה ששלמה יצא ממנה  [מ"ר)
<b>לחסות תחת כנפיו. </b>א"ר חסא אשר באת לחסות תחת כנפיו – בא וראה כמה גדול כחן של צדיקים ושל צדקה ושל גומלי חסדים שהן חסין בצל מי שאמר והיה העולם, וכה"א (תהילים ל״ו:ח׳) מה יקר חסדך אלהים ובני אדם בצל כנפיך יחסיון .<br/>(מ"ר)
<h3>פסוק יג</h3>
<b>כאחת שפחתיך. </b>אמר לה, חס ושלום, אין את מן האמהות אלא מן האימהות .<br/>(שם)
<h3>פסוק יד</h3>
<b>גשי הלם. </b>א"ר אלעזר, רמז רמז לה, עתידה מלכות בית דוד לצאת ממך דכתיב ביה הלום, שנאמר (שמואל ב ז׳:י״ח) ויבא המלך דוד וישב לפני ה׳ ויאמר מי אנכי כי הביאתני עד הלום .<br/>(שבת קי"ג ב׳)
<b>ואכלת מן הלחם. </b>רמז רמז לה, זו לחמה של מלכות [שעתידה לצאת ממנה], שנאמר (מלכים א ד׳:א׳) ויהי לחם שלמה ליום אחד שלשים כר סלת וששים כר קמח .<br/>(מ"ר)
<b>וטבלת פתך בחומץ. </b>א"ר אלעזר, מכאן שהחומץ יפה לשרב , ור׳ שמואל בר נחמני אמר, רמז רמז לה, עתיד בן לצאת ממך שמעשיו קשין כחומץ, ומנו – מנשה .<br/>(שבת קי"ג ב׳)
<b>וטבלת פתך בחמץ. </b>שכן דרך הקוצרים להיות טובלין פתן בחומץ .<br/>(מ"ר)
<b>ותשב מצד הקצרים. </b>מצד הקוצרים ולא בתוך הקוצרים – א"ר אלעזר, רמז רמז לה, שעתידה מלכות בית דוד שתתחלק .<br/>(שבת קי"ג ב׳)
<b>ותשב מצד הקצרים וגו'. </b>ותשב מצד הקוצרים – רמז רמז לה שעתידה מלכות בית דוד להנצד ממנו לשעה , ויצבט לה קלי – רמז לה שתחזור לו מלכותו .<br/>(מ"ר)
<b>ותשב מצד הקצרים וגו׳. </b>ותשב מצד הקוצרים – מצד הקוצרים ודאי , ויצבט לה קלי – קליל זעיר בשתי אצבעותיו .<br/>(שם)
<b>ויצבט. </b>מהו לשון ויצבט – [לשון אחיזה והושטה הוא] .<br/>(חגיגה כ"ב ב׳ וברש"י)
<b>ותאכל ותשבע ותתר. </b>א"ר אלעזר, רמז רמז לה, ותאכל בימי דוד, ותשבע בימי שלמה, ותותר בימי חזקיה , ואיכא דאמרי, ותאכל בימי דוד ושלמה ותשבע בימי חזקיה, ותותר בימי רבי , דאמר מר אהורייריה דרבי הוי עתיר משבור מלכא , במתניתא תני, ותאכל בעוה"ז, ותשבע לימות המשיח, ותותר לעתיד לבא .<br/>(שבת קי"ג ב׳)
<h3>פסוק יט</h3>
<b>אשר עשיתי עמו. </b>אשר עשה עמי לא נאמר, אלא אשר עשיתי עמו, מלמד שיותר מאשר בעל הבית עושה עם העני, עושה העני עם בעל הבית, לפיכך אמרה רות אשר עשיתי עמו, הרבה פעולות והרבה טובות עשיתי עמו בשביל שהאכילני פרוסה אחת .<br/>(מ"ר)
<h3>פסוק כ</h3>
<b>ברוך הוא לה׳. </b>א"ר יוחנן, לעולם אל ימנע אדם עצמו מלילך אצל זקן לברכו, שהרי בועז בן פ׳ שנה היה אז ולא נפקד, וכיון שהתפללה עליו אותה צדקת מיד נפקד, שנאמר ברוך הוא לה׳ .<br/>(שם)
<b>את החיים ואת המתים. </b>את החיים – שזן ופרנס את החיים, ואת המתים – שנטפל בתכריכיהון .<br/>(שם)
<b>קרוב לנו האיש. </b>א"ר שמואל בר נחמני, בועז גדול התר היה והאשה עשתה אותו קרוב להן, שנאמר קרוב לנו האיש .<br/>(שם)
<h3>פסוק כא</h3>
<b>ותאמר רות המואביה. </b>[מה ת"ל המואביה], אלא בודאי מואביה היא זו, שהרי הוא אמר (פסוק ח׳) וכה תדבקין עם נערותי, והיא אמרה עם הנערים אשר לי .<br/>(שם)
<h3>פסוק כג</h3>
<b>קציר השערים וגו׳. </b>[הנודר עד הקציר – אסור עד שיתחילו העם לקצור קציר חטים אבל לא קציר שעורים, ואע"פ דכתיב קציר השעורים וקציר החטים – בדרום ארץ ישראל איירי, ומתניתין בגליל איירי] .<br/>(ירושלמי נדרים פ"ח ה"ד)
<b>קציר השערים וגו׳. </b>א"ר שמואל בר נחמן, מתחלת קציר שעורים עד כלות קציר חטים שלשה חדשים .<br/>(מ"ר)
<h2>פרק ג</h2>
<h3>פסוק ב</h3>
<b>הוא זרה וגו'. </b>אמר ר׳ אבא בר כהנא, מכאן לתלמיד חכם שלא יצא יחידי בלילה .<br/>(חולין צ"א ב׳)
<h3>פסוק ג</h3>
<b>ורחצת וסכת. </b>ורחצת מטנופת עבודת כוכבים שלך, וסכת – אלו מצות וצדקות .<br/>(מ"ר)
<b>ושמת שמלתיך עליך. </b>וכי ערומה היתה, אלא אלו בגדי שבת, מכאן אמר ר' חנינא צריך אדם שיהיו לו שני עטפים אחד לחול ואחד לשבת .<br/>(ירושלמי פאה פ"ח ה"ז)
<b>וירדת הגרן. </b>[מהו וירדתי ] – אמרה לה, זכותי תרד עמך.<br/>(ירושלמי פאה פ"ח ה"ז)
<b>וירדת הגרן. </b>מכאן שאין עושין גרנות אלא בנמוך שבעיר .<br/>(מ"ר)
<h3>פסוק ה</h3>
<b>אשר תאמרי. </b>הכתיב אשר תאמרי והקרי אשר תאמרי אלי – הלכה למשה מסיני הוא .<br/>(נדרים ל"ז ב׳)
<b>אשר תאמרי. </b>כתיב אשר תאמרי וקרי אשר תאמרי אלי, אמרה לה, שמא יבא אחד מן הכלבים ויזדווג לי, ואע"פ כן עלי ליישב הדברים .<br/>(מ"ר)
<h3>פסוק ו</h3>
<b>ותרד הגרן וגו׳. </b>כתיב (משלי ט׳:ט׳) תן לחכם ויחכם עוד, א"ר אלעזר, זו רות, דאלו נעמי אמרה לה ורחצת וסכת ושמת שמלותיך עליך [והדר] וירדת הגורן, ואלו בדידה כתיב ותרד הגורן והדר ותעש ככל אשר צותה חמותה .<br/>(שבת קי"ג ב׳)
<b>ותעש ככל וגו׳. </b>תניא, תחלת עבורה של מואב לשם זנות שנאמר ויחל העם לזנות אל בנות מואב וסופה לשם שמים, שנאמר ותרד הגורן ותעש ככל אשר צותה חמותה .<br/>(מ"ר)
<h3>פסוק ז</h3>
<b>וייטב לבו. </b>מהו וייטב לבו – שברך על מזונו , דבר אחר וייטב לבו – שאכל מיני מתיקה שהיא מרגלת לשון לתורה , דבר אחר וייטב לבו שעסק בדברי תורה שנאמר טוב לי תורת פיך וגו׳, דבר אחר וייטב לבו שהיה מבקש אשה, שנאמר מצא אשת מצא טוב .<br/>(מ"ר)
<b>לשכב בקצה הערמה. </b>בעו מיניה מר׳ פינחס בר חמא, בועז גדול הדור היה ואת אמרת ויבא לשכב בקצה הערמה, אמר להו, לפי שהיו אותו הדור שטופים בזמה והיו נותנין שכר לזונות מן הגרגות .<br/>(שם)
<h3>פסוק ח</h3>
<b>ויחרד האיש. </b>כתיב (משלי כ"ט) חרדת אדם יתן מוקש ובוטח בה׳ ישוגב בדין היה שיקללנה. בועז לרות, אלא בוטח בה׳ ישוגב – וברכה, כמש"נ ברוכה את לה' בתי .<br/>(שם)
<b>וילפת. </b>מהו וילפת – אמר רב שנעשה בשרו כראשי לפתות .<br/>(סנהדרין י"ט ב')
<b>וילפת. </b>מהו וילפת – לפתתו כחזזית .<br/>(מ"ר)
<h3>פסוק ט</h3>
<b>ופרשת כנפיך וגו׳. </b>א"ר ברכיה, ארורים הרשעים, להלן כתיב (פ׳ וישב) ותתפשהו בבגדו לאמר שכבה עמי, אבל הכא – ופרשת כנפיך על אמתך .<br/>(שם)
<h3>פסוק י</h3>
<b>ברוכה את לה׳. </b>אמר ריש לקיש, לעולם אל ימנע אדם עצמו מלילך אצל זקן לברכו, שהרי רות בת ארבעים שנה היתה ולא נפקדה, ומכיון שהתפלל עליה אותו צדיק נפקדה, שנאמר ברוכה את לה׳ בתי .<br/>(מ"ר)
<b>לבלתי לבת וגו׳. </b>לפי שהאשה אוהבת ללכת אחר בחור מסכן מזקן עשיר .<br/>(שם)
<h3>פסוק יב</h3>
<b>כי גאל. </b>הכתיב כי אם גואל והקרי כי גואל – הלכה למשה מסיני הוא .<br/>(נדרים ל"ז ב׳)
<h3>פסוק יג</h3>
<b>ליני הלילה. </b>הלילה הזה את לנה בלא איש ואין את לנה לילה אחרת בלא איש .<br/>(מ"ר)
<b>חי ה׳ וגו׳. </b>מלמד שבא יצרו לתקפו ונזדרז עליו בשבועה, הדא הוא דכתיב (משלי כ״ד:ה׳) גבר חכם בעוז ואיש דעת מאמץ כח – זה בועז שנזדרז על יצרו בשבועה .<br/>(שם)
<h3>פסוק יד</h3>
<b>בטרם יכיר איש. </b>בטרום כתיב – מלמד שנשתהתה שש שעות כמנין ו' .<br/>(שם)
<b>ויאמר אל יודע. </b>למי אמר , ר׳ מאיר אמר לבן ביתו אמר , ור׳ יצחק אמר, כל אותו הלילה היה בועז שטוח על פניו ואומר רבון העולמים גלוי וידוע לפניך שלא נגעתי בה, כן יהי רצון מלפניך שלא יודע כי באה האשה הגורן ולא יתחלל בי שם שמים.<br/>(מ"ר)
<h3>פסוק טו</h3>
<b>ואחזי בה. </b>מלמד שחגרה מתניה כזכר .<br/>(שם)
<b>וימד שש שעורים וגו׳. </b>דרש בר קפרא, וכי דרכו של בועז ליתן מתנה שש שעורין , [ואם תאמר הני שש שעורין – ששה סאין הם , והא כתיב וישת עליה] וכי דרכה של אשה לישא שש סאין [אלא רמז רמז לה] שעתידים לעמוד ממנה ששה צדיקים ולכל אחד ואחד בהם ששה מדות , ואלו הן, דוד, חזקיהו, יאשיהו, חנניה, מישאל ועזריה, דניאל ומלך המשיח , בדוד הוא אומר (שמואל א ט״ז:י״ח) יודע נגן בכנור וגבור חיל ואיש מלחמה ונבון דבר ואיש תואר וה׳ עמו, בחזקיה כתיב (ישעיהו ט׳:ו׳) למרבה המשרה ולשלום אין קץ, פלא יועץ אל גבור אבי עד שר שלום, ביאשיהו כתיב (ירמיהו י״ז:ח׳) והיה כעץ שתול על מים ועל יובל ישלח שרשיו, בחנניה מישאל ועזריה כתיב (דניאל א׳:ד׳) ילדים אשר אין בהם כל מאום וטובי מראה וגו׳  בדניאל כתיב (שם ה׳) כל קבל די רוח יתירא ביה , במלך המשיח כתיב (ישעיהו י״א:ב׳) ונחה עליו רוח ה׳ רוח חכמה ובינה רוח עצה וגבורה רוח דעת יראת ה׳ .<br/>(שם)
<b>ויבא העיר. </b>והלא היה צריך לומר ותבא העיר, אלא מלמד שהיה מהלך עמה עד שהגיעה לפתח העיר כדי שלא יפגעו בה אחד מן הבחורים .<br/>(שם)
<h3>פסוק טז</h3>
<b>מי את בתי. </b>וכי לא היתה מכירה, אלא אמרה לה מה את, פנויה או אשת איש .<br/>(שם)
<h3>פסוק יז</h3>
<b>כי אמר. </b>הכתיב כי אמר והקרי כי אמר אלי – הלכה למשה מסיני הוא .<br/>(נדרים ל"ז ב׳)
<h3>פסוק יח</h3>
<b>כי לא ישקט וגו׳. </b>מאי טעמא, לפי שהצדיקים הן שלהם הן ולאו שלהם לאו.<br>(מ"ר)
<h2>פרק ד</h2>
<h3>פסוק א</h3>
<b>פלני אלמני. </b>א"ר שמואל בר נחמני [למה נקרא שמו פלוני אלמוני], לפי שאלם היה מדברי תורה, אמר, הראשונים לא מתו אלא על ידי שנטלו אותן  ואני הולך לנשאה, ולא היה יודע שכבר נתחדשה הלכה מואבי ולא מואבית  [מ"ר פסוק ה׳].
<h3>פסוק ב</h3>
<b>ויקח עשרה אנשים. </b>ולמה עשרה, רב נחמן אמר, מכאן לברכת חתנים בעשרה, ור׳ אבהו אמר, כדי לדרוש ולפרסומי מילתא דעמוני ולא עמונית מואבי ולא מואבית .<br/>(כתובות ז׳ ב׳)
<b>מזקני העיר. </b>א"ר פינחס, מכאן לבית דין שהיו ממנין זקנים בבתי משתאות שלהם .<br/>(מ"ר)
<b>שבו פה וישבו. </b>א"ר אלכסנדרי, מכאן שאין רשות לקטן לישב עד שיתן לו הגדול רשות .<br/>(שם)
<h3>פסוק ד</h3>
<b>ואם לא יגאל. </b>מהו ואם לא יגאל – ואם לא תגאל מבעי ליה, אלא לבית דין אמר כן .<br/>(שם)
<b>הגידה לי ואדע. </b>ואדעה קרי, אמר ליה, שלא תאמר יש לי אשה ויש לי בנים הריני כונסה לתוך ביתי על מנת שלא אזקק לה , כיון ששמע הגואל כך, אמר, ודאי דאזלת רות .<br/>(מ"ר)
<h3>פסוק ה</h3>
<b>אשת המת קנית. </b>קניתי כתיב, [ניבא ברוה"ק שעתיד הוא לקנותה].<br>(שם)
<h3>פסוק ז</h3>
<b>על הגאלה ועל התמורה. </b>גאולה זו מכירה, כמש"נ (פ׳ בחקתי) לא יגאל, תמורה – זו חליפין – כמש"נ (שם) לא יחליפנו ולא ימיר אותו .<br/>(ב"מ מ"ז א׳)
<b>שלף איש נעלו. </b>מלמד שאין קונין אלא בכלי .<br/>(שם שם)
<b>שלף איש נעלו. </b>נעלו של מי – של בועז, שכן דרך הלוקח להיות נותן ערבון .<br/>(מ"ר)
<b>ונתן לרעהו. </b>אמר רב משרשיא, האי סודרא כיון דתפס ביה שלש על שלש אצבעות קרינן ביה ונתן לרעהו, דכמאן דפסיק דמי וקני .<br/>(ב"מ ז׳ א׳)
<b>ונתן לרעהו. </b>מי נתן למי – בועז נתן לגואל .<br/>(שם מ"ג א׳)
<h3>פסוק יא</h3>
<b>כרחל וכלאה. </b>א"ר ברכיה, רוב מסובין משל לאה ואע"פ כן עושין את רחל עיקר .<br/>(מ"ר)
<h3>פסוק יב</h3>
<b>מן הנערה הזאת. </b>אמרו, כל בנים שהקב"ה עתיד לתת לך יהיו מן הצדקת הזאת .<br/>(שם)
<h3>פסוק יג</h3>
<b>ויתן ה׳ לה הריון. </b>א"ר שמעון בן לקיש, עיקר מוטרין לא היה לה וחקק לה הקב"ה עיקר מוטרין .<br/>(שם)
<b>הריון. </b>תניא, חסידים הראשונים לא היו משמשין מטותיהם אלא מרביעי בשבת ואילך, כדי שלא יבאו נשותיהם לידי חלול שבת , אמר מר זוטרא, מאי טעמייהו דחסידים הראשונים, דכתיב ויתן ה׳ לה הריון – הריון בגמטריא רע"א הוו .<br/>(נדה ל"ח ב׳)
<h3>פסוק יד</h3>
<b>לא השבית לך גאל. </b>א"ר חוניא, מברכותיהן של הנשים לא נתקעקעה ביצתו של דוד בימי עתליהו .<br/>(מ"ר)
<b>גאל היום. </b>מהו היום, מה היום רודה ברקיע בך יהא בזרעך רודה ושליט בישראל לעולם .<br/>(שם)
<h3>פסוק יז</h3>
<b>ילד בן לנעמי. </b>וכי נעמי ילדה והלא רות ילדה אלא לפי שגדלהו לפיכך נקרא על שמה, מכאן שכל המגדל יתום בתוך ביתו מעלה עליו הכתוב כאלו ילדו .<br/>(סנהדרין י"ט ב׳)
