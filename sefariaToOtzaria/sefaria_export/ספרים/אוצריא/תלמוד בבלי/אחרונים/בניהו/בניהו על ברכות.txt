<h1>בניהו על ברכות</h1>
יוסף חיים
<h2>דף ג.</h2>
<b>שְׁלִישִׁית תִּינוֹק יוֹנֵק מִשְּׁדֵי אִמּוֹ, וְאִשָּׁה מְסַפֶּרֶת עִם בַּעְלָהּ.</b> יש להקשות, בשלמא הסימן של אִשָּׁה מְסַפֶּרֶת עִם בַּעְלָהּ, זה מצוי בסוף הלילה ששבעו שינה האשה ובעלה, ועל כן יושבת ומספרת עמו, אך התינוק אין סוף הלילה מיוחד ליניקתו יותר משאר עתות הלילה, דהתינוק אחר שישן דרכו להקיץ משנתו ארבע וחמש פעמים במשך כל הלילה כולה כדי לינק מִשְּׁדֵי אִמּוֹ ואין סוף הלילה מיוחד ליניקתו יותר? ועוד, רוב התינוקות אין נשמע קול ביניקתם, ומהיכן ידע הזמן על פי זה הסימן של התינוק? ונ"ל בס"ד, דהסימן הוא רק במ"ש: אִשָּׁה מְסַפֶּרֶת עִם בַּעְלָהּ, שזה יהיה בסוף הלילה במשמרת שלישית. ונקיט חלוקה של תינוק, לא לעשות בה סימן למשמרה שלישית, אלא נקיט לה כדי לפרש בה טעם לסימן של אִשָּׁה מְסַפֶּרֶת, כי התינוק כאשר יקיץ בשתי משמרות ראשונה ושניה כדי לינק, תניח אמו הדד בפיו לינק ממנו בעודה שוכבת על המטה שלה, והוא גם כן שוכב אצלה מן הצד, ולא תשב ישיבה ממש על מטתה להניח הילד בחיקה ולהניקו, כי קשה עליה נדנוד שינה מאחר שלא שבעה לה שינה. אבל במשמרה שלישית שהיא בסוף הלילה שכבר שבעה לה שינה, אז כשיתעורר התינוק לינק משדיה, היא יושבת ישיבה ממש ותניחהו בחיקה להניקו, וכיון דיושבת ממש, נסתלקה השינה מעיניה לגמרי, ואז יש לה דעת צלולה שתספר עם בעלה שגם הוא שבעה עיניו שינה.<br>והכי קאמר: <b>שְׁלִישִׁית</b>, אותה שעה <b>תִּינוֹק יוֹנֵק מִשְּׁדֵי אִמּוֹ</b>, ועל ידי כך <b>הָאִשָּׁה מְסַפֶּרֶת עִם בַּעְלָהּ</b>, כי מאחר ששבעה לה שינה היא יושבת ממש בלתי נמנומי שינה, ואז תספר בדעת צלולה עם בעלה, ולעולם הסימן הוא במה שאשה מספרת עם בעלה.<br><b>ובזה</b> יתורץ בס"ד דקדוק אחר, שאמר: יוֹנֵק מִשְּׁדֵי אִמּוֹ דהוה סגי למימר, הַתִּינוֹק יוֹנֵק וְהָאִשָּׁה מְסַפֶּרֶת עִם בַּעְלָהּ. ובזה ניחא, דכל זה איירי ביונק משדי אמו, דאז תקיץ אמו הקצה גמורה, וממילא תבא לספר עם בעלה. אבל אם יונק מן המינקת, אמו היא ישנה כשאר העולם, ואעפ"י ששבעה לה שינה לא תעמוד ממטתה ותשב לדבר עם בעלה, אלא נשארת על מטתה והשינה בעיניה נִים וְלֹא נִים, ואינה מספרת עם בעלה, והמינקת גם כן אין דרכה לספר עם אדוניה, ואין כאן סימן.<br>והנה ענין חלוקת המשמרות דנקיט תנא דברייתא, נ"ל בס"ד <b>מִשְׁמָרָה רִאשׁוֹנָה</b>, רמז לפילוסופים הקדמונים כאריסטו וחביריו, שבסוף נגלה קלונם ונודעו שהם חמורים אין בהם תבונה, שבנו יסודות ספריהם על דברים שאינם אמת, ולכן אחר שנגלית חרפתם והכזבתם, בטלו כל ספריהם וחבקו אשפתות כי הכל עזבום, ולכן קראם חֲמוֹרִים שאין בהם תבונה. <b>וּמִשְׁמָרָה שְׁנִיָּה</b> כְּלָבִים צוֹעֲקִים, אלו פילוסופים האחרונים, דארז"ל: כלב – כולו לב, כן הם היה להם לב מבין ומרגיש שהבינו והרגישו בטעות פילוסופים הראשונים, והיו צוֹעֲקִים על דבריהם כי הבל המה, אך גם הם, מה שעשו ויסדו לא היה על דבר אמת, כי הם בנו בניין על פי השערת השכל שלהם. <b>וּמִשְׁמָרָה שְׁלִישִׁית</b> כנגד אומה הישראלית הקדושה. שכל בניינם וידיעתם בנויה על תורת אמת היא הקבלה והמסורת שקבל משה רבינו עליו השלום מסיני. וכנגד זה אמר תִּינוֹק יוֹנֵק מִשְּׁדֵי אִמּוֹ – היא תורה שבעל פה. וְאִשָּׁה – קאי על התורה עצמה שנקראת בשם אִשָּׁה, כמ"ש בגמרא <small>(יבמות סג, ב)</small>, היא עצמה מְסַפֶּרֶת עִם בַּעְלָהּ הת"ח הלומד בה, וכמש"ה וַהֲקִיצוֹתָ הִיא תְשִׂיחֶךָ <small>(משלי ו, כב)</small> שהלומד אותה לשמה, ישרה עליו רוח קדושה וישיג הסתומות של התורה מלשון של התורה עצמה, וכאילו התורה היא עצמה מדברת עם לומדיה, וכמ"ש רוּחַ יְיָ דִּבֶּר בִּי וּמִלָּתוֹ עַל לְשׁוֹנִי <small>(שמואל ב, כג, ב)</small>. וכאשר תמצא באדרא רבא קדישא, שהיו החברים דורשים בסודות התורה ומגלים אותם על ידי רוח הקודש אשר הופיעה עליהם.<br>וכאשר פירשתי בס"ד מאמר רז"ל <small>(יל"ש ישעיה, סי' תע"ט)</small> שאמרו לעתיד יתקיים בישראל הכתוב: וְכָל בָּנַיִךְ לִמּוּדֵי יְיָ <small>(ישעיה נד, יג)</small>, שיהיו לומדין תורה מהקב"ה. והדבר כפשוטו תמוה, והלא במעמד הר סיני כששמעו דברו אחד מפיו יתברך פרחה נשמתם, דכתיב נַפְשִׁי יָצְאָה בְדַבְּרוֹ <small>(שיר השירים ה, ו)</small>, ואיך יהיו כל ישראל לומדים תורה מפיו יתברך? ופירשתי הכונה, שהקב"ה יערה עליהם רוח ממרום, אשר על ידי רוה"ק השורה עליהם יבינו נסתרות התורה מעצמן מלשון התורה עצמה, כי יתגלו להם תעלומות חכמה, וכאשר בקש דוד הע"ה: גַּל עֵינַי וְאַבִּיטָה נִפְלָאוֹת מִתּוֹרָתֶךָ <small>(תהלים קיט, יח)</small> בלתי מלמד שילמדני, וכה"א רוּחַ יְיָ דִּבֶּר בִּי וּמִלָּתוֹ עַל לְשׁוֹנִי, ובזה נחשב להם שלומדים תורה מהקב"ה, כיון דלומדים בלתי מלמד כי אם על ידי הופעת רוח ממרום, ועד"ז למדו האבות ושאר צדיקים. ועז"א: וְאִשָּׁה – התורה היא מְסַפֶּרֶת עִם בַּעְלָהּ, להודיעו סודותיה וללמדו האמת, וכאשר הובא בזוה"ק משל נאה בזה.
<b>לְמַאי נַפְקָא מִינָהּ? לְמִקְרֵי קְרִיאַת שְׁמַע לְמַאן דְּגָנִי בְּבַיִת אָפֵל וְלָא יָדַע זְמַן קְרִיאַת שְׁמַע אֵימַת, כֵּיוָן דְּאִשָּׁה מְסַפֶּרֶת עִם בַּעְלָהּ וְתִינוֹק יוֹנֵק מִשְּׁדֵי אִמּוֹ, לֵיקוּם וְלִיקְרִי.</b> הקשה הצל"ח ז"ל, למה שינה מלשון הברייתא דנקטה תִּינוֹק קודם אִשָּׁה, וכאן נקיט אִשָּׁה קודם תִּינוֹק? ע"ש.<br>ונ"ל ע"ד מ"ש בס"ד לעיל, דהתינוק אינו משמיע קול ביניקתו כדי שיהיה זה סימן לשומע לדעת את הסימן, אך נקיט התנא חלוקה דתינוק כדי לפרש בה חלוקה דאשה, לומר למה היא מספרת עם בעלה בזמן זה שהתינוק כשיונק ממנה אחר ששבעה לה שינה, תשב ישיבה על כן תספר עם בעלה, ולהכי שם נקיט תינוק ברישא, כי ענין התינוק מסבב ענין ספור האשה דנחת להודיענו שדבר זה מסתבב מזה, אך כאן לא נחת ללמדנו שדבר זה נסתבב מזה, כי זאת ידענו מדברי התנא, אלא הכי קאמר כֵּיוָן דְּאִשָּׁה מְסַפֶּרֶת עִם בַּעְלָהּ וְתִינוֹק בשעה שהתינוק יוֹנֵק מִשְּׁדֵי אִמּוֹ, לֵיקוּם וְלִיקְרִי.
<b>הַקָּדוֹשׁ בָּרוּךְ הוּא (כִּבְיָכוֹל) מְנַעְנֵעַ רֹאשׁוֹ וְאוֹמֵר: אַשְׁרֵי הַמֶּלֶךְ שֶׁמְּקַלְּסִין אוֹתוֹ בְּבֵיתוֹ כָּךְ.</b> נ"ל בס"ד, דידוע בכתבי רבינו האר"י ז"ל ששם י"ה נרמז בכף האדם כי מספרו ט"ו, ובאצבעות יש י"ד פרקים והכף משלים מספר ט"ו. וידוע בכונות הקדיש בשער הכונות <small>(דפ"י טו, ע"ג)</small> באמירת בעל הקדיש שאומר: יִתְגַּדַּל וְיִתְקַדַּשׁ שְׁמֵיהּ רַבָּא, שצריך לכוין שֵׁם י"ה יהיה רַבָּא, כי עתה אין השם שלם דכתיב כִּי יָד עַל כֵּס יָהּ <small>(שמות יז, טז)</small>. ובעניית הקדיש שאומר יְהֵא שְׁמֵיהּ רַבָּא מְבָרַךְ, ג"כ צריך לכוין כונה זו: יְהֵא שֵׁם י"ה רַבָּא.<br>נמצא האומר קדיש והעונה שניהם מכוונים בקלוסו של שֵׁם י"ה הרמוז בכף שיהא רַבָּא כלומר שלם באותיות ו"ה. ונמצא שני קלוסים של שֵׁם י"ה שאומר בעל הקדיש ושאומרים העונין קדיש, נרמזו באותות כ"ך שהם כף כף, ולז"א: אַשְׁרֵי הַמֶּלֶךְ שֶׁמְּקַלְּסִין אוֹתוֹ בְּבֵיתוֹ כָּךְ, כלומר: מקלסין אותו בשמות שרמוזים באותיות כ"ך שהם ר"ת כף כף.<br><b>ובזה</b> יובן בס"ד רמז הכתוב: נִשָּׂא לְבָבֵנוּ אֶל כַּפָּיִם <small>(איכה ג, מא)</small>, כלומר: נִשָּׂא לְבָבֵנוּ לכוין בשני שמות י"ה הרמוזים בכפים שנכוין בהם שיהיו רַבָּא שלמים בו"ה. וז"א הֵן עַל כַּפַּיִם חַקֹּתִיךְ <small>(ישעיה מט, טז)</small>, כלומר: שם י"ה הרמוז בְּכַּפַּיִם חַקֹּתִיךְ, חַקֹּתִיךְ בי שלא תסתלק ולא תתעלם הארתו מכם.
<b>וּמַה לּוֹ לָאָב שֶׁהִגְלָה אֶת בָּנָיו לְבֵין הַגּוֹיִם.</b> נ"ל בס"ד, דידוע שנשמות ישראל יצאו מחיבור תפארת ומלכות, ולכן כתיב בָּנִים אַתֶּם לַיְיָ אֱלֹהֵיכֶם <small>(דברים יד, א)</small>. וידוע שנרמזו תִּפְאֶרֶת וּמַלְכוּת בשם אֱלֹהִים באופן זה, והוא אֵלִי <small>(<b>אֱלֹ</b>הִ<b>י</b>ם)</small> רמז למלכות שנקראת <b>אֵם</b> <small>[41]</small> הַבָּנִים, כמספר אותיות <b>אֵלִי</b> <small>[41]</small>. ואותיות מ"ה דשם אֱלֹ<b>הִ</b>י<b>ם</b> רומזים לתפארת שהוא בחי' שם מ"ה כנודע, ועיין בקה"י.<br>והנה בגלות כתיב וּבְפִשְׁעֵיכֶם שֻׁלְּחָה אִמְּכֶם <small>(ישעיה נ, א)</small> ולכן אותיות <b>אֵלִי</b> <small>[41]</small> שהם גי' <b>אֵם</b> <small>[41]</small> נפרדים, ולז"א אֵלִי אֵלִי לָמָה עֲזַבְתָּנִי <small>(תהלים כב, ב)</small>.<br><b>ובזה</b> יובן בס"ד <small>(תהלים פח, ה)</small> נֶחְשַׁבְתִּי עִם יוֹרְדֵי בוֹר הָיִיתִי כְּגֶבֶר אֵין אֱיָל פירוש: בגלותי נֶחְשַׁבְתִּי עִם יוֹרְדֵי בוֹר וְהָיִיתִי כְּגֶבֶר שֶׁאֵין לוֹ <b>אֱיָל</b> הם אותיות <b>אֵלִי</b> דשם אֱלֹהִים שהם גי' אֵם, ונמצא בגלות נפרדים אותיות אֵלִי שהם מספר אֵם כדכתיב: וּבְפִשְׁעֵיכֶם שֻׁלְּחָה אִמְּכֶם, ונשאר רק אותיות מ"ה שרומזים לתפארת. ולכן אמר: וּמַה לּוֹ לָאָב הוא התפארת דרק אותיות מ"ה נשארו לו בעבור שֶׁהִגְלָה אֶת בָּנָיו, דאז נפרדו אותיות אֵלִי שהם גי' אֵם.<br><b>ובאופן</b> אחר נ"ל בס"ד, דאיתא בספר קה"י ז"ל דהמלכות בתוקף שלה נקראת איומה, ועל שמה נקראו ג"כ ישראל בשם זה דכתיב אֲיֻמָּה כַּנִּדְגָּלוֹת <small>(שיר השירים ו, ד)</small>. אך כאשר חוטאים יתהפכו אותיות איו ד<b>איו</b>מה, לאותיות <b>אוֹי</b>, כמ"ש אוֹי נָא לָנוּ כִּי חָטָאנוּ <small>(איכה ה, טז)</small> וישאר רק אותיות מ"ה שהם אחרית איו<b>מה.</b> וז"ש אֶרְאֶה <b>מָה</b> אַחֲרִיתָם <small>(דברים לב, כ)</small>, ר"ל ישאר רק אותיות מָה אַחֲרִיתָם, ע"ש. ובזה יובן בס"ד איומה כַּנִּדְגָּלוֹת. חלק התיבה לשתים וקרי בה: 'כנד גלות' ר"ל כאשר נד ובטל הגלות אז היא שלימה באותיות איומה כולם.<br>והנה כתוב בכתבי הרמ"ז ז"ל, דתואר זה של איומה שנקראו בו ישראל, הוא אב על כל ד' תוארים של אֲחֹתִי רַעְיָתִי יוֹנָתִי תַמָּתִי <small>(שיר השירים ה, ב)</small>, שקרא הקב"ה את ישראל בהם, ופירש טעמו שם ע"פ הסוד, ובזה יובן בס"ד: וּמַה לּוֹ לָאָב כלומר: תואר איומה שהוא אב לכל התוארים כמ"ש הרמ"ז ז"ל, נשאר באותיות מָה בלבד, יען כי אוֹי לָהֶם לַבָּנִים, פירוש: אותיות איו דאיומה, נהפכו אותיות אוֹי לַבָּנִים אלו ישראל, שֶׁגָּלוּ מֵעַל שֻׁלְחַן אֲבִיהֶם.
<h2>דף ג:</h2>
<b>אַרְבַּע מִשְׁמָרוֹת הֲוֵי הַלַּיְלָה, דִּבְרֵי רַבִּי. רַבִּי נָתָן אוֹמֵר, שָׁלֹשׁ.</b> נ"ל בס"ד, אלו ואלו דברי אלהים חיים. כי לעניינים הרוחניים של מעלה נחלק הלילה לארבעה מִשְׁמָרוֹת, אך בעניינים הארציים נחלק לשלשה, ונמצא בלילה יש מציאות של ארבעה ויש מציאות של שלשה, וסימן לדבר שְׁלֹשָׁה הֵמָּה מֵיטִיבֵי צָעַד וְאַרְבָּעָה מֵיטִבֵי לָכֶת <small>(משלי ל, כט)</small>. ולכן המן שהיה יורד בלילה דוקא נמשל כזרע גד, דכתיב וְהַמָּן כִּזְרַע גַּד הוּא וְעֵינוֹ כְּעֵין הַבְּדֹלַח <small>(במדבר יא, ז)</small>, כי מִשְׁמָרוֹת הלילה הם גד, שהם שלשה למטה וארבעה למעלה.
<b>מַאי טַעְמָא דְּרַבִּי נָתָן?</b> הקשה הצל"ח ז"ל, כיון דדברי רבי קדמי בברייתא, הו"ל לשאול מ"ט דרבי ברישא? ונ"ל בס"ד, כי דברי רבי הם מוכרחים ע"פ הסברא כהשקפה הראשונה ואין צריך לשאול עליהם טעם, יען כי חלוקת הלילה לחצאין נזכרת בכמה מקומות דכתיב חֲצוֹת לַיְלָה אָקוּם לְהוֹדוֹת לָךְ <small>(תהלים קיט, סב)</small>, וכתיב כַּחֲצֹת הַלַּיְלָה אֲנִי יוֹצֵא <small>(שמות יא, ד)</small>, דפירושו בהחלק הלילה, כמ"ש רש"י ז"ל, ולכן לדברי רבי דהוי ארבעה מִשְׁמָרוֹת הם נחצאין, אך לדברי רַבִּי נָתָן דס"ל שלשה אין השלשה נחצאין למשמרות, לכך שאל מַאי טַעְמָא דְּרַבִּי נָתָן. ואחר דמצא לר"ן טעם מן הכתוב אז שאל על רבי, כיון דלר"ן יש הכרח מן הכתוב, והשיב גם לרבי יש הכרח.
<b>אֵין הַקֹּמֶץ מַשְׂבִּיעַ אֶת הָאֲרִי, וְאֵין הַבּוֹר מִתְמַלֵּא מֵחֻלְיָתוֹ.</b> הא דדימה את ישראל כַּאֲרִי בדבר זה, נ"ל בס"ד דאיתא בפ"ד מ"ז דמידות, ההיכל צר מלאחריו ורחב מלפניו ודומה לארי, מה ארי צר לאחריו ורחב מלפניו אף ההיכל וכו', ע"ש.<br>ונ"ל לכן כתיב בישראל וְכַאֲרִי יִתְנַשָּׂא <small>(במדבר כג, כד)</small> שדימה אותם לארי, כי עולם הבא חשיבה לפניו של אדם, כי עדיין לא בא בתוכה אלא עתיד לבא. אבל עולם הזה שכבר בא בה, תתייחס לאחוריו כי מדי יום ביומו הוא יוצא ממנה, וימיה שכבר באו ועברו נעשו לאחוריו.<br>והנה ישראל מידתם הטובה היא לפזר ממון לצורך עולם הבא, הן בשביל קיום מצוות עשה הן בשביל קיום מצוות לא תעשה, ואין מקמצין בצרכי עולם הבא שהיא לפניהם, אבל בצרכי עולם הזה שמתייחסת לאחוריהם מקמצין, כן הוא מדת הצדיקים והטובים, וכן דומין לארי שהוא צר מלאחריו ורחב מלפניו ולכן כתיב בהו וְכַאֲרִי יִתְנַשָּׂא, ולכן בצדיקים כתיב הֵיכַל יְיָ הֵמָּה <small>(ירמיה ז, ד)</small> דוגמת ההיכל שהוא צר מלאחריו ורחב מלפניו.<br>ולז"א <b>אֵין הַקֹּמֶץ</b> – של העשיר, <b>מַשְׂבִּיעַ אֶת הָאֲרִי</b>, ר"ל את עני שבישראל שדומה לארי שהוא צר מלאחריו ורחב מלפניו, דאפילו העני עושה הוצאות בהרחבה בצרכי עולם הבא, הן בהוצאות שבת ויום טוב, הן באכילתו בחול, אם קונה בשר קונהו ביוקר על שוויו בשביל הכשרות ובשביל הגביל"ה, ואחר שקונהו משליך החלבים שבהם עיקר השומן של הבשר, וגם נחסר משקלו, וכן כיוצא בשאר מאכלים שיש איסור והיתר הן גבינה ודגים הן יין וכיוצא.<br>ואומרו <b>וְאֵין הַבּוֹר מִתְמַלֵּא מֵחֻלְיָתוֹ</b> ר"ל אפילו אותם שיש להם קרקעות או עסק של מקח וממכר, או אומנות ומלאכה שמתפרנסים במעשה ידיהם, אין מתמלא מהכנסה שלו, שאם הכנסתו מאה צריך לו הוצאות מאה ושלושים או יותר.
<h2>דף ד.</h2>
<b>וְהָכִי קָאָמַר מֹשֶׁה לְיִשְׂרָאֵל: אָמַר הַקָּדוֹשׁ בָּרוּךְ הוּא: לְמָחָר כַּחֲצוֹת הַלַּיְלָה, כִּי הַשְׁתָּא, אֲנִי יוֹצֵא בְּתוֹךְ מִצְרַיִם.</b> הנה הדבר ברור דהאי קרא דאמר: וַיֹּאמֶר מֹשֶׁה כֹּה אָמַר יְיָ כַּחֲצֹת הַלַּיְלָה <small>(שמות יא, ד)</small>, דברים אלו אמרם משה רבינו עליו השלום לפני פרעה קודם כמה ימים, וזה מוכרח דהא סיים ואמר וְיָרְדוּ כָל עֲבָדֶיךָ אֵלֶּה אֵלַי וְהִשְׁתַּֽחֲווּ לִי לֵאמֹר צֵא אַתָּה וכו' <small>(שם יא, ח)</small> ובזה גם רב אשי מודה שדברים אלו אמרם לפרעה קודם כמה ימים בעת שקראו פרעה וא"ל לְכוּ עִבְדוּ אֶת יְיָ וכו', וגם רב אשי מודה כי לפרעה א"ל <b>בַּ</b>חֲצוֹת בבי"ת ולא אמר <b>כַּ</b>חֲצוֹת, דלפי פירושו של רב אשי אי אפשר לפרש שאמר כן לפרעה בַּחֲצוֹת הַלַּיְלָה כִּי הַשְׁתָּא. אך סבר רב אשי, שהדברים האלה אשר דבר משה לפני פרעה, אמרם ג"כ לישראל בפלגא אורתא דתליסר נגהי ארביסר. אך בתורה לא נתפרש להדיא שאמר לישראל כן, אלא סמכה תורה על מה שכתוב באמירתו לפני פרעה, שכן דרך הכתובים לקצר ולא שנה הדברים האלה בכתוב, וכמ"ש וַיֹּאמֶר מֹשֶׁה כֹּה אָמַר יְיָ כַּחֲצֹת הַלַּיְלָה וכו' בדברו לפני פרעה, נרמז שדברים אלו כהווייתן אמרם מרע"ה לפני ישראל באורתא דתליסר נגהי אדביסר. וכדי להודיע שדברים אלו הם נאמרו לישראל גם כן, לכן כתב כחצות בכ"ף, כי לישראל א"ל כחצות בכ"ף, דר"ל: אמר הקב"ה למחר כַּחֲצוֹת כִּי הָאִידְנָא אֲנִי יוֹצֵא בְּתוֹךְ מִצְרַיִם, וכיון דלפרעה לא שייך לומר דְּאָמַר לוֹ כַּחֲצוֹת בכ"ף אלא בַּחֲצוֹת בבי"ת, וכאן כתוב כַּחֲצוֹת, זה הוא סימן שדברים אלו הכתובים כאן אמרם משה רבינו עליו השלום גם כן לישראל. וכיון דכתיב כַּחֲצוֹת בכ"ף, משמע דלישראל אמר כן מפני דהוה קאי בפלגא אורתא דתליסר נגהי ארביסר. וכן הוא דרך המקרא להודיע על שני עניינים בשני זמנים וכותבם בפסוק אחד, ועושה סימן לענין הב' בכתיבה של ענין הא', וכמו האי גוונא. והוצרכתי להרחיב הדברים, כי ראיתי נְבֻכִים במאמר זה דרב אשי.
<b>אָמַר דָּוִד לִפְנֵי הַקָּדוֹשׁ בָּרוּךְ הוּא: רִבּוֹנוֹ שֶׁל עוֹלָם, מֻבְטָח אֲנִי בְּךָ שֶׁאַתָּה מְשַׁלֵּם שָׂכָר טוֹב לַצַּדִּיקִים לֶעָתִיד לָבוֹא, אֲבָל אֵינִי יוֹדֵעַ אִם יֵשׁ לִי חֵלֶק בֵּינֵיהֶם אִם לָאו.</b> קשה, משמע מדבריו שהוא מבקש שכר על מצוות שעושה, ואיך יבקש שכר, והא הו"ל עובד על מנת לקבל פרס? וקושיא כזאת שייכה על כמה מאמרים כתלמוד ומדרשי רז"ל שנראה שהצדיקים מבקשים שכר על מעשיהם. וביותר יקשה המאמר דדרש רבי שמלאי <small>(סוטה יד.)</small>: מפני מה נתאוה משה רבינו ליכנס לארץ ישראל וכו', אלא כך אמר הרבה מצוות נצטוו ישראל שאינם מתקיימים אלא בארץ, אכנס אני לארץ כדי שיתקיימו על ידי. א"ל הקב"ה: כלום אתה מבקש אלא לקבל שכר, מעלה אני עליך כאילו עשיתם. והדבר יפלא, איך אומר לו הקב"ה שהוא מבקש לעשות המצוות כדי לקבל שכר, דנמצא עביד שלא לשמה ח"ו? ונ"ל בס"ד, דידוע כשהצדיק מקבל שכר שהוא מן עונג של עולם הבא של כל מצוה ומצוה בפני עצמה, מוכרח שתהיה נשמתו עולה למעלה עד כסא הכבוד למדור השכינה, ושם יראה פני שכינה כשפוסק לו הקב"ה שכר הראוי לתת לו על כל מצוה ומצוה בפני עצמו, ולכן מוכרח להיות רואה פני שכינה בקבלתו השכר על כל מצוה ומצובה בפני עצמו.<br>ופירשתי בס"ד, טעם לדבר זה שתזכה הנשמה לראות פני שכינה בעת קבלת שכר על כל מצוה ומצוה, היינו: כי ידוע מ"ש המגיד למרן ז"ל, טעם ביאת הנשמה לעולם הזה הוא מפני כי התענוג שהיתה מקבלת הנשמה קודם בואה לעולם הזה היה לה בתורת מתנה בחנם, ומאן דאכיל דלאו דיליה בהיל לאסתכולי באפיה – דבעה"ב <small>(ירושלמי ערלה א,ג)</small>, ולכן באה לעולם הזה שתקיים מצוות ויהיה לה שכר מן הדין, ואז תוכל לראות פני שכינה כשנהנית מן עונג עולם הבא בעבור שכר מצוות, ע"כ.<br> והשתא מובן הטעם על הדבר הזה שתהיה הנשמה רואה פני שכינה בעת שפוסק לה הקב"ה שכר על כל מצוה בפני עצמו, להודיע כי עתה לית לה כיסופא בהנאתה משכר עולם הבא.<br>והנה מאחר דזוכה נשמת הצדיק לראות פני שכינה בשעה שפוסק לה הקב"ה שכר על כל מצוה, בעבור זכיה זו שתזכה לראות פני שכינה, כי אצלה ראיית פני שכינה היא מצוה גדולה. וקל וחומר הוא, ומה המקבל פני תלמידי חכמים עביד מצוה רבה, מקבל פני שכינה לא כל שכן?! וכמ"ש במ"א. ולכן ארז"ל <small>(אבות ד, ב)</small> שְּׂכַר מִצְוָה מִצְוָה. פירוש, כשמקבל הצדיק שְּׂכַר מִצְוָה, עביד בההיא שעתא מצוה, כי מוכרח שעולה נשמתו למעלה למדור השכינה בעת שפוסק לו הקב"ה שכרה על המצוה, ובההיא שעתא עביד מצוה בראייתו פני שכינה.<br>ולפי זה מובן הדבר מה שתראה שהצדיקים מבקשים שכר מצוות, לאו בשביל הנאתם ועינוגם בשכר המצוות, אלא בשביל זכייתם לראות פני שכינה דאיכא בזה מצוה, שאי אפשר לקבל שכר מצוה אם לא יראו פני שכינה.<br>ולז"א הקב"ה למשה רבינו עליו השלום: כלום אתה מבקש אלא לקבל שכר, שבזה תזכה לראות פני שכינה, מעלה אני עליך כאילו עשיתם, ואז אפסוק לך שכר על כל חדא, וממילא תזכה לראות פני שכינה דכל חדא וחדא. וז"ש דוד הע"ה לפני הקב"ה: מֻבְטָח אֲנִי בְּךָ שֶׁאַתָּה מְשַׁלֵּם שָׂכָר טוֹב לַצַּדִּיקִים אַתָּה דייקא שתהיה פסיקת השכר על ידך ולא על ידי בית דין של מעלה, ולכן מוכרח שיבואו נשמות הצדיקים ויעמדו לפניך בעת שמקבלים שכרן, אבל איני יודע אם יש לי חלק ביניהם בעמידה זו שיעמדו לפניך שאזכה ממילא לראות פני שכינה. ולכן פירש בדבריו ואמר <small>(תהלים כז, יג)</small> לוּלֵא הֶאֱמַנְתִּי לִרְאוֹת בְּטוּב יְיָ, לִרְאוֹת דייקא, דמבקש על ראיית פני שכינה, ולא אמר: לְהִתְעַנֵּג בְּטוּב יְיָ.
<b>חֲכָמִים עָשׂוּ סְיָג לְדִבְרֵיהֶם, כְּדֵי שֶׁלֹּא יְהֵא אָדָם בָּא מִן הַשָּׂדֶה בָּעֶרֶב וְאוֹמֵר וְכוּ'.</b> הא דנקט בָּא מִן הַשָּׂדֶה ולא אמר בָּא בסתם, נ"ל כדי לעשות טעם לזה האדם למה ירצה להקדים הנאת גופו לקריאת שמע ותפילה ואין זו מדת כשרים? לכך אמר בָּא מִן הַשָּׂדֶה וכיוצא בה שהוא מקום שהיה לו יגיעה רבה בגופו, ולכן ירצה לאכול ולשתות מעט וישן מעט כדי שינוח ואז יקרא קריאת שמע ויתפלל בישוב הדעת, דחושב זה לצורך התפילה וק"ש שיהיו בישוב הדעת אחר שינוח. אבל אָדָם בָּא מִן הַשָּׂדֶה בָּעֶרֶב נִכְנָס לְבֵית הַכְּנֶסֶת, פירוש: נכנס קודם זמן קריאת שמע ותפילה, ולכך כדי שלא יהא יושב ובטל שם, אז אם רגיל לקרות קורא וכו'. ומ"ש: וְאוֹכֵל פִּתּוֹ וּמְבָרֵךְ, קשה, למאי הוצרך לומר ומברך, פשיטא דמברך, ותירץ בני ידידי כה"ר יעקב נר"ו, הכונה: שיאכל פִּתּוֹ ויברך תיכף ומיד, ולא ישהא בתוך הסעודה בין אכילה לברכה זמן הרבה לנוח, כי כיון דהוא זמן שינה חיישינן שמא תחטפנו שינה ולא יברך, עכ"ד נר"ו.
<b>וְרַבִּי יְהוֹשֻׁעַ בֶּן לֵוִי סָבַר: כֵּיוָן דְּלָא הֲוֵי אֶלָּא מִצַּפְרָא, לָא הֲוֵי גְּאֻלָּה מְעַלְּיָתָא.</b> הקשה הצל"ח ז"ל, דמה בכך דגאולה של ערבית לא הוי גאולה מעלייתא, דאכתי מה עילוי יש לתפילה של ערבית להקדימה לקריאת שמע? ונ"ל בס"ד, דסמיכות גאולה לתפילה של ערבית אנחנו עושין בזה זכר לגאולה העתידה להיות בב"א, דכתיב בה כִּימֵי צֵאתְךָ מֵאֶרֶץ מִצְרָיִם אַרְאֶנּוּ נִפְלָאוֹת <small>(מיכה ז, טו)</small>. ולכן אנחנו סומכין הגאולה של מצרים לתפילה של ערבית והוא כנגדו.<br>וידוע כי בית המקדש נקרא בֵּית תְּפִלָּה, דכתיב כִּי בֵיתִי בֵּית תְּפִלָּה יִקָּרֵא לְכָל הָעַמִּים <small>(ישעיה נו, ז)</small>. ולכן אנחנו סומכין תחלתו יתברך בגאולה שגאלנו ממצרים, לתפלה שתיקן יעקב אבינו עליו השלום, להורות, כי נזכה לעשות לנו גאולה כזאת לעתיד כשיבנה בֵּית תְּפִלָּה הוא בית שלישי המתייחס לזכותו של יעקב אבינו עליו השלום, יען כי כך הבטיח אותנו כִּימֵי צֵאתְךָ מֵאֶרֶץ מִצְרָיִם אַרְאֶנּוּ נִפְלָאוֹת. וזהו טעמו של רבי יוחנן דס"ל סומכין גאולה לתפילה של ערבית, אע"ג דכבר סמכנו גאולה לתפילה של שחרית.<br>אך ריב"ל ס"ל, כיון דלא הוי בלילה גאולה מעלייא במצרים, אין ראוי לסמוך גאולה זו לתפלת ערבית כדי להורות בה על גאולה העתידה להיות, דאין ראוי לעשות סימן לגאולה העתידה בגאולה זו דמצרים שהיתה בלילה דלא הוות גאולה מעלייא, כי אם ראוי לעשות הסימן בגאולה מעלייא כמו הך דשחרית דאנחנו סומכים גאולה דצפרא שהיתה מעלייא, לתפלה המורה על בנין בית המקדש הנקרא בֵּית תְּפִלָּה, אבל זו דערבית דלא הוות מעלייא אין ראוי לעשות בה סימן לגאולה העתידה, ע"ד שאמר הכתוב כִּימֵי צֵאתְךָ מֵאֶרֶץ מִצְרָיִם אַרְאֶנּוּ נִפְלָאוֹת, ולכן ס"ל קורין קריאת שמע אחר תפילה, כדי שלא לעשות סימן בגאולה זו דלא מעלייא כולי האי, כי אנחנו מצפים על גאולה מעלייא.
<b>וְהָא אָמַר רַבִּי יוֹחָנָן: בִּתְחִלָּה אוֹמֵר: <small>(תהלים נא)</small> " אֲדֹנָי שְׂפָתַי תִּפְתָּח", וְלִבְסוֹף הוּא אוֹמֵר: <small>(שם יט)</small> "יִהְיוּ לְרָצוֹן אִמְרֵי פִי".</b> הקשה הצל"ח ז"ל, הך סיומא דלבסוף הוא אומר, לא היה צריך להביא כאן, שהרי עיקר הוכחתו ממה שאומר בתחלה אֲדֹנָי שְׂפָתַי תִּפְתָּח ע"ש, ובסה"ק בן יהוידע כתבתי תירוץ בזה בס"ד. ועוד נ"ל בס"ד, כי ממ"ש רבי יוחנן שאומר בתחלה אֲדֹנָי שְׂפָתַי תִּפְתָּח דהוי כִּתְפִלָּה אֲרִיכְתָּא, אין ללמוד מזה לחשוב ברכת הַשְׁכִּיבֵנוּ גם כן גְאֻלָּה אֲרִיכְתָּא, יען כי בברכת וֶאֱמוּנָה דמזכיר בה גאולה, כבר חתם אותה בשם שאמר בָּרוּך אַתָּה ה' גָּאַל יִשְׂרָאֵל, ואחר שחתם הברכה איך נאמר שהדברים שמזכיר בהשכיבנו מתחלה וע"ס כאילו אמרם בתוך ברכה ראשונה. וכאשר תמצא בעשרת ימי תשובה שאומרים וְכָתוֹב וּבַסֵּפֶר, דאם לא אמרם בתוך הברכה וחתם הברכה אינו רשאי לומר וכתוב ובספר, כי מאחר דחתם הברכה תו אין נכללים דברים אלו בתוך הברכה שחתם אותה. וה"ה כאן כיון דחתם גָּאַל יִשְׂרָאֵל, אין דברים של הַשְׁכִּיבֵנוּ נכללים בדברים שאומר קודם חתימת הברכה, וכיון דאין נכללים, איך נאמר גְאֻלָּה אֲרִיכְתָּא דחשיב כאילו דברים של הַשְׁכִּיבֵנוּ כולם אמרם בתוך ברכה הראשונה וחתם בגאל ישראל, על כן הביא סוף דברי ר"י דאמר, וְלִבְסוֹף הוּא אוֹמֵר יִהְיוּ לְרָצוֹן אִמְרֵי פִי, וידוע דכונת ר"י בזה לומר, שפסוק זה הוא מכלל התפילה דאינו רשאי להפסיק בקדיש וקדושה קודם שיגמור פסוק זה כי הוא מכלל התפילה ממש.<br>וקשה, איך יהיה פסוק זה בכלל התפילה, והלא קודם יִהְיוּ לְרָצוֹן חתם הברכה דְּשִׂים שָׁלוֹם בשם, ואיך הוי פסוק יִהְיוּ לְרָצוֹן כִּתְפִלָּה אֲרִיכְתָּא? אלא ודאי משמע דס"ל לר"י אע"פ שחתם הברכה בשם לא נסתלקה התפילה ולא נשלמה, אלא נכלל בה דברים חדשים אע"פ שאומרם אחר החתימה וחשבינן להו תְפִלָּה אֲרִיכְתָּא, וה"ה הכא דאע"ג דאומר הַשְׁכִּיבֵנוּ אחר חתימת גָּאַל יִשְׂרָאֵל, הוי גְאֻלָּה אֲרִיכְתָּא וכאילו אמר דברים של הַשְׁכִּיבֵנוּ קודם גָּאַל יִשְׂרָאֵל.
<b>לֵימָא: "הַלֵּל הַגָּדוֹל" דִּכְתִיב בֵּיהּ: <small>(תהלים קלו, כה)</small> "נֹתֵן לֶחֶם לְכָל בָּשָׂר".</b> קשה, למה לא אמר מזמור הַלְלִי נַפְשִׁי שאומרים אותו בזמירות בכל יום, דיאמרו אותו ג"פ דכתיב ביה נתֵן לֶחֶם לָרְעֵבִים <small>(שם קמו, ז)</small>. ונ"ל בס"ד, התם כתיב נֹתֵן לֶחֶם לְכָל בָּשָׂר דמשמע לכל הבריות. ואין להקשות אמאי לא הקשה לימא פסוק בָּרֲכִי נַפְשִׁי דכתיב לְהוֹצִיא לֶחֶם מִן הָאָרֶץ <small>(שם קד, יד)</small>. דהתם קאי על המזון שיוצא מִן הָאָרֶץ דוקא, אבל בשר וחלב וביצים אינו בכלל, משא"כ נֹתֵן לֶחֶם, האי לֶחֶם אינו ר"ל פת דוקא, אלא כולל כל דבר מאכל דסועדין בו, כמו עֲבַד לְחֶם רַב <small>(דניאל ה,א)</small> וכן מַדּוּעַ לֹא בָא בֶן יִשַׁי אֶל הַלָּחֶם <small>(שמואל א' כ, כז)</small>.<br>ועוד, לשון נוֹתֵן לחוד ולשון מוֹצִיא לחוד, כי נוֹתֵן משמע מפרנס, אך מוֹצִיא משמע הָאָרֶץ תוציא צמחה, ואם תוציא ותאבד יבולה, מה תועלת יש מיבולה ואיך מתפרנסין הבריות?!<br>והא דלא אמר מזמור אוֹדֶה יְיָ בְּכָל לֵבָב דכתיב ביה טֶרֶף נָתַן לִירֵאָיו <small>(תהלים קיא ,ה)</small>, מלבד דהתם לא קאמר בסתם אלא לִירֵאָיו, הנה עוד איכא הפרש טובא, דהתם נקיט נתן לשון עבר, אך כאן כתיב נתֵן לֶחֶם לָרְעֵבִים רגיל והווה תמיד בלי הפסק.<br>ומ"ש <b>מִשּׁוּם דְּאִית בֵּיהּ תַּרְתֵּי.</b> פירש בני ידידי כה"ר יעקב נר"ו, דאיכא חשיבות בהיכא דאתיין תרתי במזמור אחד, כי סדר אותיות אלפא ביתא האמורים בפסוקים של המזמור, רומזים על התורה שניתנה בכ"ב אותיות, ורמז של הפרנסה שיבא במזמור הזה עצמו יבא נכון להורות הטעם שיש לישראל פרנסה טובה בעולם הזה אף על גב דכבר חילקו העולמות, הנה הטעם של זכיה זו בשביל התורה שניתנה בכ"ב אותיות, דאם אין התורה העולם חרב, ונמצא זוכין בפרנסה מדין מציל מזוטו של ים כמ"ש המפרשים ז"ל, עכ"ד נר"ו.
<b>בְּמַעֲרָבָא מְתַרְצֵי לָהּ הָכִי: נָפְלָה, וְלֹא תּוֹסִיף לִנְפֹּל עוֹד, קוּם בְּתוּלַת יִשְׂרָאֵל.</b> הקשה הרשב"א, לפ"ד המערבא פסוק נָפְלָה אין בו פורענות אלא טובה, ולדידהו אמאי לה אמר נוּ"ן בְּאַשְׁרֵי? ועוד מקשים, הו"ל למסדר התלמוד למנקט הא דאמר רנב"י אפ"ה סמכה דוד ברוה"ק, קודם שיזכיר דברי המערבא? ונ"ל בס"ד, דכוונת המערבא הוא ע"פ מ"ש המפרשים ז"ל בכוונת הפסוק הזה של נָפְלָה. משל לראובן שהתנו עמו שיפיל את שמעון שלשה פעמים, ובא לקיים תנאו. והפיל את שמעון פעם אחת. ואחר שהפילו תפסו בידו והקימו, ואחר שהקימו חזר והפילו שנית, וחזר והקימו בידו, וחזר והפילו פעם שלישית. ואחר שהפילו פעם שלישית, אמר לו: עתה אין אני מקים אותך כל אלא אתה תקים עצמך, דמה שהקמתי אותך בראשונה ובשניה, הוא כדי לקיים בך הנפילות שהתניתי עליהם, יען שאם לא תקום איך תפול. על כן עתה אתה תקים עצמך ואני לא נשאר לי עסק בך שכבר אני יצאתי י"ח התנאי שהפלתיך שלש פעמים, עכ"ד.<br>וזהו ביאור דברי הַמַעֲרָבָא: <b>נָפְלָה, וְלֹא תּוֹסִיף לִנְפֹּל</b> פירוש: הקב"ה גזר ד' גלויות על ישראל וצריך לקיים דברו, לכך הפילם בגלות וחזר והקים אותם כדי שיפילם פעם שנית, וחזר והקים אותם עד שהפילם בגלות אחרון של אדום. ואחר שנתקיימו הנפילות שגזר עליהם לא נשאר עסק להקב"ה בהקמה. ולז"א: אם נפלה ולא תוסיף ליפול, כלומר שנשלמו הנפילות שגזר עליה הקב"ה, אז לא יקים אותה הקב"ה כאשר הקים אותה קודם בין נפילה לנפילה, אלא <b>קוּם בְּתוּלַת יִשְׂרָאֵל</b> שהיא צריכה לקום מאיליה, וכאשר מבואר במשל הנז' זהו ביאור דברי הַמַעֲרָבָא.<br>ועל כן ע"פ הביאור הזה, נמצא יש בפסוק זה פורענות גדולה, יען כי הפסוק הזה מטיל הקימה עליה שהיא צריכה להקים עצמה, ודא עקא דמאחר דהקימה צריכה להקים מעצמה, תתעצל או תרדם בשינת המפלה של הגלות ולא תשתדל להקים עצמה, כי דבר התלוי בידו יתברך ממהר האלהים לעשות, אך דבר התלוי ביד אדם יתאחר ויתעכב הרבה ויעבור זמן רב ואין מעיר לעשותו.<br>ועל כן לא אמר דוד הע"ה נוּ"ן בְּאַשְׁרֵי משום פורענות זו דנפקא מיניה שתולה הקימה ביד ישראל, ולכן תלמודא הביא דרשה דְּמַעֲרָבָא אחר התירוץ, אחר דברי רבי יוחנן, ללמדנו דגם לדרשה דְּמַעֲרָבָא איכא בפסוק זה פורענות, ולהכי לא נאמר נוּ"ן בְּאַשְׁרֵי. ואחר שהביא דברי הַמַעֲרָבָא, הביא דברי רנב"י דקאי על דברי הַמַעֲרָבָא, והיינו לומר, אעפ"י דְּבְּמַעֲרָבָא דרשי להאי קרא של נָפְלָה בענין דאית ביה פורענות, משום דתלה הקימה בידי אדם שנמצאת הנפילה האחרונה בלי קימה כיון דתלויה בידי אדם, עם כל זה חזר דוד הע"ה ועשה סמך מאת השי"ת לקימה של נפילה האחרונה ההיא, וכיון דהקב"ה עוזר לה, נמצא נעשה סמך גדול בזו כי היו תהיה הקימה בודאי ולא תשאר הנפילה.<br>ונראה לרמוז בס"ד, אות <b>מ</b>' במספר הקדמיי עולה קמ"ה <small>[א+ב+ג+ד+ה+ו+ז+ח+ ט+י+כ+ל+מ עולה 145]</small>, הרי מצד של נו"ן שהוא נפילה נרמז קימה, וצד הב' של נוּ"ן יש <b>ס</b>מ"ך, שהוא סמיכה. גם אות נו"ן במספר הקדמיי קצ"ה <small>[א+ב+ג+ד+ה+ו+ז+ח+ט+י+כ +ל+מ+ג עולה 195]</small>.<br>ובזה יובן הפסוק <small>(ישעיה סב, יא)</small> הִנֵּה יְיָ הִשְׁמִיעַ אֶל קְצֵה הָאָרֶץ אִמְרוּ לְבַת צִיּוֹן הִנֵּה יִשְׁעֵךְ בָּא ר"ל קְצֵה הָאָרֶץ זה אות נוּ"ן שבו נפילה, הִנֵּה יִשְׁעֵךְ הוא אות סמ"ך אשר עומד בצידך בָּא. גם סמ"ך במספר הקדמיי עולה רנ"ה <small>[א+ב+ג+ד+ה+ו+ז+ח+ט+י+כ+ל+מ+נ+ס עולה 255]</small>, לז"א: וּפְדוּיֵי יְיָ יְשׁוּבוּן וּבָאוּ צִיּוֹן בְּרִנָּה <small>(ישעיה נא, יא)</small>, באות סמ"ך שמספרו רנ"ה <small>[255]</small>.
<h2>דף ה.</h2>
<b>וְהַיְנוּ דְּאָמַר רַבִּי שִׁמְעוֹן בֶּן לָקִישׁ נֶאֱמַר: 'בְּרִית' בְּמֶלַח, וְנֶאֱמַר: 'בְּרִית' בְּיִסּוּרִין.</b> קשה הכי הול"ל, וְרַבִּי שִׁמְעוֹן בֶּן לָקִישׁ נֶאֱמַר 'בְּרִית' וכו'. דאחר דנקיט לימוד של תועלת היסורין לר"י מִקַל וָחֹמֶר, יאמר דרשב"ל מפיק לה מגזרה שוה? ונ"ל בס"ד, דהנה ישוב זה דמפרש שהכתוב בא לומר דבר זה של שבח היסורין וּמִתּוֹרָתְךָ תְּלַמְּדֶנּוּ יש בו קושיא, בשלמא למאן דמפרש שבא הכתוב לשלול יִסּוּרִין שיש בהם בִּטּוּל תּוֹרָה, להכי קאמר וּמִתּוֹרָתְךָ בוא"ו, שבא להוסיף על מ"ש תְּיַסְּרֶנּוּ יָּהּ, והכי קאמר, אַשְׁרֵי הַגֶּבֶר דאית ביה תרתי שהוא תְּיַסְּרֶנּוּ יָּהּ וגם מִתּוֹרָתְךָ תְּלַמְּדֶנּוּ שאין לו בִּטּוּל תּוֹרָה, נמצא לא בא הכתוב אלא לשבח היסורין בלבד, והכי קאמר יִסּוּרִין שאמרנו בהם אַשְׁרֵי, שבח זה שלהם מִתּוֹרָתְךָ תְּלַמְּדֶנּוּ, דהיינו מִקַל וָחֹמֶר, ולפ"ז לא שייך למנקט ומתורתך בוא"ו דמשמע שהיא מלה נוספת על מלות הקודמים, אלא צ"ל מִתּוֹרָתְךָ תְּלַמְּדֶנּוּ שבא לפרש כתיבת מִתּוֹרָתְךָ את תיבות הקודם, ולכן הוצרך להביא דברי רשב"ל שמצא לימוד אחר לשבח היסורין מגזרה שוה, ובזה נתיישב תוספת הוא"ו של <b>וּ</b>מִתּוֹרָתְךָ כדי לחבר מתורתך עם מלת תְּיַסְּרֶנּוּ, דלפ"ד רשב"ל איכא שני לימודים: א' מִקַל וָחֹמֶר, וא' מגזרה שוה, ולכך אמר תלמודא: והיינו דאמר רשב"ל, שבא להשלים בזה משמעות אחרת בפסוק זה.<br>והנה בספר קטן מצאתי מביא בשם רבינו מהרש"ם ז"ל, דפירש נפקא מינה בין שני לימודים אלו. דקל וחומר לא יועיל אלא למי שמאמין שהיסורין באים מאת ה' ולא יחשוב שבאו במקרה, דהא דינא דשן ועין דעבד יוצא בהם לחירות אינו אלא בעושה הרב להעבד, אבל עשו לו אחרים או נעשה מאיליו אינו יוצא לחירות, משא"כ לימוד הגזרה שוה יועיל גם לאדם שחושב היסורין באו דרך מקרה <small>[עיין בספרו מים חיים פרק ג׳ חקירה בזה בענין יסורים מכפרים אם זה דווקא שבעל היסורים מאמין שבאו עליו מאת השי״ת או אפילו אם הבעל יסורים יחשב שבאו עליו היסורים במקרה הזמן נמי מכפרים עליו?]</small>.<br><b>ובזה</b> פירש הכתוב <small>(שמות ו,ה)</small> וְגַם אֲנִי שָׁמַעְתִּי אֶת נַאֲקַת בְּנֵי יִשְׂרָאֵל, שחושבים אֲשֶׁר מִצְרַיִם מַעֲבִדִים אֹתָם, ואין חושבים שמצד השגחתי היתה זאת, לכך לא יועיל להם הקל וחומר אלא וָאֶזְכֹּר אֶת בְּרִיתִי היא הגזרה שוה של בְּרִית, עכ"ד ז"ל. נמצא המאמין שהכל בא ונעשה בהשגחתו יתברך, יש לו שני לימודים לתועלת היסורין שלו, מקל וחומר וגם מגזרה שוה, משא"כ החושב דרך מקרה, אין לו אלא לימוד אחד בלבד.<br><b>ובזה</b> יובן בס"ד הכתוב <small>(בקהלת ז,יח)</small> טוֹב אֲשֶׁר תֶּאֱחֹז בָּזֶה וְגַם מִזֶּה אַל תַּנַּח אֶת יָדֶךָ כִּי יְרֵא אֱלֹהִים יֵצֵא אֶת כֻּלָּם. פירוש, טוֹב לך שֶׁתֶּאֱחֹז בטעם של הלימוד מגזרה שוה שהוא כללי המועיל לכל אדם, אך גם מזה הלימוד של קל וחומר אַל תַּנַּח יָדֶךָ, כלומר: שתהיה מאמין תמיד שהכל בהשגחתו יתברך נעשה, כדי שיהיה לך תועלת גם מן קל וחומר, יען כִּי יְרֵא אֱלֹהִים, כלומר, תמיד יראה בעיניו אור שכינה כנגדו והוא המשגיח על כל דבר, כמ"ש שִׁוִּיתִי ה' לְנֶגְדִּי תָמִיד <small>(תהלים טז, ח)</small>, אז יצא את כולם שיש ללימוד שלו טעם לתועלת היסורין מקל וחומר ומגזרה שוה תרתי למעליותא.<br><b>ובזה</b> פירשתי בס"ד רמז הכתוב <small>(בזכריה יא,ז)</small> וָאֶקַּח לִי שְׁנֵי מַקְלוֹת לְאַחַד קָרָאתִי נֹעַם וּלְאַחַד קָרָאתִי חֹבְלִים. והיינו שני מקלות ר"ל, שני לימודים של קל וחומר ושל גזרה שוה, לאחר הוא לימוד הגזרה שוה, קראתי נֹעַם שהוא נלמד מן המלח שמנעים וממתק הבשר. ולאחר הוא לימוד קל וחומר, קראתי חֹבְלִים שהוא נלמד מדין החבלה דשן ועין, ובשני לימודים אלו אֶרְעֶה אֶת הַצֹּאן – אלו ישראל.
<b>שָׁלֹשׁ מַתָּנוֹת טוֹבוֹת נָתַן הַקָּדוֹשׁ בָּרוּךְ הוּא לְיִשְׂרָאֵל, וְכֻלָּם, לֹא נְתָנָן אֶלָּא עַל יְדֵי יִסּוּרִין וְאֵלּוּ הֵן: תּוֹרָה, וְאֶרֶץ יִשְׂרָאֵל, וְהָעוֹלָם הַבָּא.</b> נ"ל בס"ד, הא דנתנם <b>תּוֹרָה</b> על ידי יסורין, לנסות את האדם כי יש לומד תורה, לאו משום חיבתה אצלו, אלא כדי לידע מה שיש בעולם העליון והתחתון, כי התורה כולא בה, ואדם כזה אין ראוי לתת לו לב מבין להשיג אמיתות התורה. ובמה יבחן האדם אם לומד לשם שמים משום חיבתה של תורה אצלו או כדי שידע מה שיש בעולם? הנה הוא נבחן בזה, דאם מרוצה לסכול יסורין בעבור להשיג התורה, ה"ז לומד לשם שמים! ואע"פ שהשי"ת יודע לבו של אדם, מנסהו כדי להראות כונת לבבו לבית דין של מעלה ולהרבות שכרו.<br>וכן <b>אֶרֶץ יִשְׂרָאֵל</b> תנתן ע"י יסורין, לנסות את האדם אם לאכול מפריה ולשבוע מטובה הוא צריך, או אם בעבור קדושתה וקיום המצוות התלויים בה הוא רודף אחריה לשבת בה? ובזה נבחנו ישראל על ידי היסורין של רבוי המסעות, אם קצים בהם שמע מינה בעבור הנאתם רוצים ליכנס לה, ואם אין קצים בהם מוכח דבעבור קיום רצונו יתברך וקיום מצותיו הם רוצים ליכנס, ולכך כיון שהולכים על פי רצון השי"ת, כי עַל פִּי יְיָ יִסְעוּ בְּנֵי יִשְׂרָאֵל וְעַל פִּי יְיָ יַחֲנוּ <small>(במדבר ט, ב)</small>, לכך אין קצים ברבוי המסעות.<br>וכן <b>עוֹלָם הַבָּא</b> ששם מקום הנאת האדם במתן שכר של תורה ומצוות, ובודאי שהשכר הוא לפי רבוי עסק התורה ומעשה המצוות, ואם האדם יש לו יסורין אינו יכול להרבות בעסק התורה והמצוות, בשביל כדי לקבל שכר וליהנות מהם בָּעוֹלָם הַבָּא ששם הוא מתן השכר, הוא קץ וצר לו ביסורין, כי בזה מתמעט שכרו. ואם הוא עוסק בתורה ומצוות לשם שמים כדי לקיים מצותו יתברך ורצונו, אם שולח לו הקב"ה יסורין ויודע ומאמין כי כך רצונו יתברך לקבל יסורין אלו, אע"פ שהוא מתמעט אצלו שכר עוֹלָם הַבָּא, אין צר לו, ואדרבה שמח הוא בזה מפני שהוא מקיים רצונו יתברך בקבלת יסורין אלו על ידי צער הגוף, ונמצא גם עוֹלָם הַבָּא המבחן שלה יהיה על ידי יסורין.
<h2>דף ה:</h2>
<b>הַב לִי יָדָךְ, יָהַב לֵיהּ יָדָא וְאוּקְמֵיהּ.</b> הנה רבינו האר"י ז"ל בשער מאמרי רז"ל <small>(דף א')</small> פירש סגולת שם <b>יל</b>"<b>י</b> הוא להקים את החולה מחליו, ונרמז בר"ת <b>יָ</b>הַב <b>לֵ</b>יהּ <b>יָ</b>דָא, והוא שם השני משמות ע"ב, ע"ש. ואנא עבדא נ"ל בס"ד, ששם <b>יל</b>"<b>ה</b> [45] הוא שם מ"ד משמות ע"ב ומספרו <b>אדם</b> <small>[45]</small>, והוא המגין על גוף האדם. ובזה פירשתי בס"ד רמז הכתוב וְרָאִיתִי אֶת הַדָּם וּפָסַחְתִּי עֲלֵכֶם <small>(שמות יב, יג)</small>, ששם <b>יל</b>"<b>ה</b> הוא שם <b>מ</b>"<b>ד</b> בהיפוך אתוון <b>דָּם</b>, ולכן אמר בְּדָמַיִךְ חֲיִי <small>(יחזקאל טז, ו)</small>. והנה שם יל"ה הנז' הוא רמוז בר"ת: <b>הַ</b>ב <b>לִ</b>י <b>יָ</b>דָךְ, וס"ת בכי <small>[הַ<b>ב</b> לִ<b>י</b> יָדָ<b>ךְ</b>]</small>, כי הבכיה ג"כ תועיל למתק הדינין, ותחלה יכוין בשם יל"ה לעורר הרחמים, ואח"כ יכוין בשם יל"י הרמוז בר"ת <b>י</b>הב <b>ל</b>יה <b>י</b>דיה.
<b>בָּתַר גַּנְבָא גְּנוֹב וְטַעְמָא טָעִים.</b> אע"ג דהוא לוקח בפרהסייא בשביל שגונב ממנו האריס, עכ"ז במשנת חסידים חשיב זה בסוג גניבה. ושמעתי מפרשים מדרש פליאה, <b>צַדִּיק מְבַשֵּׁל וְאוֹכֵל וְגֶזֶל בְּיָדוֹ</b> ופירשו 'מְבַשֵּׁל' ר"ת: <b>מ</b>סתפק <b>ב</b>מה <b>ש</b>יש <b>ל</b>ו. וגז"ל ר"ת: ואומר גַּם זוּ לְטוֹבָה ע"כ. והם הוכיחו אותו בדבר זה שהוא נוטל חלק האריס, אע"פ שהוא עושה כן בשביל שהאריס חייב לו מעתים אחרים, עכ"ז ראוי לצדיק להסתפק במה שיש לו לעצמו, ולא יקח חלק אחרים אע"פ שהם חייבין לו כנגד זה כפלים, וגם הראו לו שזה חשיב גזל בידו, רמזו לו בזה שיאמר על יסורין אלו <b>גַּ</b>ם <b>ז</b>וּ <b>לְ</b>טוֹבָה, שהוא ר"ת <b>גֶזֶל.</b>
<b>כָּל הַנּוֹתֵן מִטָּתוֹ בֵּין צָפוֹן לְדָרוֹם, הַוְיָין לֵיהּ בָּנִים זְכָרִים.</b> לפ"ד רש"י ז"ל זה דוקא בנושא אשה, דלאו אורח ארעא לשמש בין מזרח למערב, הנה בזה יבא נכון רמז הכתוב עַל צַד תִּנָּשֵׂאוּ <small>(ישעיה סו, ב)</small> <b>צַד</b> ר"ת: <b>צ</b>פון <b>ד</b>רום, תִּנָּשֵׂאוּ לשון נשואין, דצריך להזהר בנשואין. ומה שנסתפקו בספרי האחרונים אי בעינן ראשה לצפון ורגלה לדרום או להיפך? נראה דאיכא למידק ראשה לצפון, דאי להיפך הול"ל בין דרום לצפון, כי הדרום ימין וצריך לאקדומי תחילה, וכיון דאמר בין צפון לדרום שמע מינה שבא ללמד ראשה לצפון, ולהכי נקיט צפון ברישא. ועוד איכא למידק הכי מקרא ד'צְפוּנְךָ תְּמַלֵּא בִטְנָם' <small>(תהלים יז, יד)</small> דלא נקיט אלא צפון בלבד, שמע מינה ראשה לצפון, ולהכי נקיט מקום הראש בלבד. וי"ל: <b>צפון דרום</b> <small>[476]</small> גי' <b>בדעת</b> <small>[476]</small>, וידוע, חַיֵּי מחכמה, מְזוֹנֵי מבינה, ובָּנֵי מדעת.<br>ונראה לפרש בכונת המאמר הנז' בס"ד, דידוע כיון דהטיל הנחש זוהמא בחוה מן כ"ד זיני דמסאבותא כמנין ואיבה, דכתיב וְאֵיבָה אָשִׁית בֵּינְךָ וּבֵין הָאִשָּׁה <small>(בראשית ג, טו)</small>, נעשה לו שליטה בתשמיש המטה של אדם ואשתו, וע"י שיתנהג האדם בתשמיש המטה בקדושה ובצניעות, דוחה כח הטומאה של כ"ד זיני מסאבותא מעליו. וידוע דכ"ד של ואיבה הטמא נשבר ונדחה בכ"ד הקדוש, שהוא שם אזבוג"ה שמספרו כ"ד כמנין כ"ד צירופי שם אדנ"י. ולכן ע"י קדושת הזווג וצניעותו, יאיר בו שם הקדוש הנז', וישבר כ"ד הטמא המתעורר בעת תשמיש, בסוד וְתִשָּׁבֶר כַּד עַל הַמַּבּוּעַ <small>(קהלת יב, ו)</small> היא התשמיש שבו נפתח מבוע הזרע.<br>ובזה פירשתי הטעם דעונתן של ת"ח משבת לשבת <small>(כתובות סב:)</small> כי כתב בקה"י ז"ל, שמירת שבת דוחה כ"ד זיני דמסאבותא, ולכן <b>וְ</b>שָׁמְרוּ <b>בְ</b>נֵי <b>יִ</b>שְׂרָאֵל <b>אֶ</b>ת <b>הַ</b>שַּׁבָּת <small>(שמות לא, טז)</small> ר"ת גי' כ"ד, ולכך יש כ"ד פרקים בשבת, עכ"ד.<br>ואנא עבדא הוספתי נופך, ס"ת וְשָׁמְר<b>וּ</b> בְנֵ<b>י</b> יִשְׂרָאֵ<b>ל</b> אֶ<b>ת</b> הַשַּׁבָּ<b>ת</b> הוא <b>תליות</b>, באלו הכ"ד הרמוזים בר"ת יהיו תלויין עד החול ולא יהיו יכולין לטמא התשמיש בשבת.<br>ובזה יובן המאמר <b>הַנּוֹתֵן מִטָּתוֹ בֵּין צָפוֹן לְדָרוֹם</b> כלומר בכ"ד הקדוש הוא שם הנז' שמספרו ב"ד הרמוז במספר שיש בין מספר צפון למספר דרום, כי ההפרש שביניהם הוא כ"ד, שבזה תדחה הטומאה מתשמיש המטה שלו, יזכה להוליד מאותו זווג בנים זכרים שאין בהם טומאה של נדה כנקבות.
<b>טוֹרְפִין לוֹ תְּפִלָּתוֹ בְּפָנָיו, שֶׁנֶּאֱמַר טֹרֵף נַפְשׁוֹ בְּאַפּוֹ, הַלְמַעַנְךָ תֵּעָזֵב אָרֶץ <small>(איוב יח, ד)</small>.</b> פירוש דריש אַפּוֹ לשון פָּנִים כמו אַפַּיִם אֶרֶץ יִשְׁתַּחֲווּ לָךְ <small>(ישעיה מט, כג)</small>. <small>(ובעץ יוסף)</small> פירש: בְּאַפּוֹ הוא מלאך אכזרי הנקרא אַף, ע"ש.<br>ונראה לפרש הטעם שדבר זה יהיה על ידי מלאך הנקרא אַף, והיינו כי ישראל יש להם תואר אחד דכתיב וּמִי כְעַמְּךָ כְּיִשְׂרָאֵל גּוֹי <b>אֶחָד</b> בָּאָרֶץ <small>(שמואל ב' ז, כג)</small>, ונמצא שהם אחוזים ורמוזים באות <b>א</b>' שמספרו אחד <small>[1]</small>, ולכך צריך שיהיו כולם באחדות אחד, ואם יהיו נפרדים יסתלק מהם תואר אחד ופוגמים באות א' שמספרו אחד.<br>וידוע מ"ש המקובלים ז"ל, דאות א' בתחילה היה נקרא אַף במילואו, וראה הקב"ה שאין העולם מתקיים בָּאַף, לכך הטיל באמצע אות ל' ונעשה אל"ף. ובזה פירש רבינו שמשון ז"ל <b>אַף</b> תִּכּוֹן תֵּבֵל בַּל תִּמּוֹט <small>(תהלים צג, א)</small>. תִּכּוֹן לשון בְּרִיחַ הַתִּיכֹן שעשה לה תיכון באמצע הוא אות ל', ועי"כ תֵּבֵל בַּל תִּמּוֹט דאין העולם מתקיים בָּאַף <small>[ובמקום אחר פירש רבינו ז״ל בזה את הפסוק נוֹרָא תְהִלֹּת עֹשֵׂה <b>פֶלֶא</b>]</small>.<br>וידוע דאות ל' הוא ג' ווי"ן תלויים זה בזה, שרומזים לכללות ישראל, שהם כֹּהֲנִים לְוִיִּם יִשְׂרְאֵלִים, והעליון כנגד כֹּהֲנִים, והאמצעי לְוִיִּם, והתחתון יִשְׂרָאֵל.<br>ולכן זה האדם שלא המתין לחבירו אלא נפרד ממנו והלך לו, גליה אדעתיה דלא ניחא ליה באחדות וקשר של ישראל, ונמצא שפגם באות א'. וכיון שפגם באות א' שמספרו אחד, יסתלק לגבי דידיה התיקון של אות אל"ף שנתקן באות ל', וישאר אף לגבי דידיה, ואז מדה כנגד מדה יהיה מלאך הנקרא אַף טורף תְּפִלָּתוֹ בְּפָנָיו ממש.
<b>וְלֹא עוֹד אֶלָּא שֶׁגּוֹרֵם לַשְּׁכִינָה שֶׁתִּסְתַּלֵּק מִיִּשְׂרָאֵל.</b> נ"ל בס"ד הטעם ע"פ מ"ש בגמרא דיבמות <small>(דף סג:)</small> ת"ר וּבְנֻחֹה יֹאמַר שׁוּבָה יְיָ רִבְבוֹת אַלְפֵי יִשְׂרָאֵל <small>(במדבר י,לו)</small>, מלמד שאין השכינה שורה על פחות משני אלפים ושני רבבות מישראל, הרי שהיו ישראל שתי אלפים ושתי רבבות חסר אחד וזה לא עסק בפריה ורביה, לא נמצא זה גּוֹרֵם לַשְּׁכִינָה שֶׁתִּסְתַּלֵּק מִיִּשְׂרָאֵל! ע"כ ע"ש.<br>וכן הענין כאן, כל חיבור של שני אלפים ושתי רבבות יזכו להשראת שכינה, ואם זה לא המתין לחבירו, נמצא בחר זה בפירוד, והרי הוא נפרד מאותו חיבור של שני אלפים ושני רבבות שבו יהיה השראת שכינה, ונמצא גרם הסתלקות השכינה, כי כיון דהפריד עצמו לא נשאר ב' אלפים וב' רבבות בחיבור אחד.
<h2>דף ו.</h2>
<b>אִם הִמְתִּין לוֹ, מַה שְּׂכָרוֹ? אָמַר רַבִּי יוֹסֵי בְּרַבִּי חֲנִינָא: זוֹכֶה לַבְּרָכוֹת הַלָּלוּ שֶׁנֶּאֱמַר: לוּא הִקְשַׁבְתָּ לְמִצְוֹתָי <small>(ישעיה מח, יח)</small>.</b> קשה, מהיכא משמע דקאי הכתוב על דבר הזה של המתנה, ד'מִצְוֹתָי' פשוטו קאי על כל המצוות בסתם?<br>ונ"ל בס"ד, דמצינו שהקב"ה כביכול קיים מצות גמילות חסדים זו של המתנה שתי פעמים. דאמרו בגמרא דשבת <small>(דף קכז.)</small> א"ר אלעזר בא וראה שלא כמדת הקב"ה מדת בשר ודם, מדת בשר ודם אין קטן יכול לומר לגדול המתן עד שאבא אצלך, ואילו בהקב"ה כתיב: וַיֹּאמַר אֲדֹנָי אִם נָא מָצָאתִי חֵן בְּעֵינֶיךָ אַל נָא תַעֲבֹר מֵעַל עַבְדֶּךָ <small>(בראשית יח, ג)</small> ע"ש. נמצא עשה הקב"ה חסד בזה שהמתין לאברהם אע"ה עד שעשה הכנסת אורחין, ולא סילק המרכבה מעליו, ואח"כ דבר עמו.<br>עוד מצינו דבר אחד דומה לזה, דארז"ל בגמרא <small>(סוטה ט:)</small> מרים המתינה למשה שעה אחת, המתינו לה ישראל שבעה ימים, דכתיב: וְהָעָם לֹא נָסַע עַד הֵאָסֵף מִרְיָם <small>(במדבר יב, טו)</small>. והמתנה זו תלויה בשכינתו יתברך, וזו היא העיקר, כי בנסוע ארון ה' יסעו ישראל, וכיון דארון ה' המתין ולא נסע, גם ישראל המתינו ולא נסעו, ונמצא הקב"ה כביכול קיים מצוה זו של גמילות חסדים בהמתנה שני פעמים. ולז"א: <b>לוּא הִקְשַׁבְתָּ לְמִצְוֹתָי</b> דייקא, היא המצוה של המתנה שאני קיימתי מצוה זו תלה, שהמתנתי לאברהם והמתנתי למרים כדי לעשות עמהם חסד.<br><b>ובני ידידי</b> כה"ר יעקב נר"ו פירש דארז"ל <small>(ירושלמי נדרים פ"ט, ד)</small> וְאָהַבְתָּ לְרֵעֲךָ כָּמוֹךָ זה כלל גדול בתורה, דמצוה זו כוללת בה כל המצוות כולן, ולכן קרי למצוה זו של וְאָהַבְתָּ לְרֵעֲךָ כָּמוֹךָ בשם 'מִצְוֹתָי' לשון רבים, שכוללת כל המצוות, וההמתנה שצריך להמתין חיוב שלה יוצא ממצוה זו של וְאָהַבְתָּ לְרֵעֲךָ כָּמוֹךָ, עכ"ד נר"ו.<br><b>והנה</b> ברכות הללו הם שלשה. הא', <b>כַנָּהָר שְׁלוֹמֶךָ.</b> והב', <b>וְצִדְקָתְךָ כְּגַלֵּי הַיָּם.</b> והג', <b>וַיְהִי כַחוֹל זַרְעֶךָ</b>, והיינו, בזכות החסד שעשה עם זה המתפלל, יזכה לשלשה ברכות אלו, כי מספר ה<b>חסד</b> <small>[72]</small> משתלש לשלשה חלקים, כל חלק הוא כ"ד <small>[24]</small>, ולכן נקודת החסד הוא הַסֶגוֹל שהוא שלשה נקודות שעומדים בסדר נכון ויפה וקיים.<br>אי נמי, כנגד ג' יודי"ן של חוֹלָם ושל שׁוּרֻק ושל חִיריק הרומזים לשלשה מדרגות של ישראל, שהם כֹּהֲנִים לְוִיִּם יִשְׂרְאֵלִים. ור"ת שלשה אלו שהם <b>נָּ</b>הָר <b>גַל</b>ֵּי <b>ח</b>וֹל – <b>נג</b>"<b>ח</b>, שבאלו הברכות יְנַגַּח עַמִּים, כדכתיב בָּהֶם עַמִּים <b>יְנַגַּח</b> יַחְדָּו אַפְסֵי אָרֶץ. והטיל אות א' בתיבת <b>לוּא</b>, לרמוז שזה יש לו אות א' שמספרו אחד ולא פגם בו.<br>ואומרו <b>וַיְהִי כַנָּהָר שְׁלוֹמֶךָ</b> נ"ל בס"ד ע"פ מ"ש בגמרא דשבת <small>(דף סה:)</small> דאמר שמואל, נהרא מכיפיה מבריך. ופירש רש"י ז"ל, ממקורו ומסלעו, ולא מן מימי גשמים, דסלע תרגומו יפה ע"ש. וידוע שיש אדם נצרך לבריות, הן בענייני הנפש שהם תורה ותפילה שאין בהם כח לעלות למעלה למקום עליון אא"כ יהיו נתלים בצדיקים גדולים, כמו ספינה פשוטה שתולין אותה בספינה של אש ומושכתה ומוליכה אותה עמה. והן בענייני גשמיות צריך שיחזיקוהו אחרים, להלוות לו מעות או לתת לו עסק וכיוצא בזה, ויש שאינו צריך לאחרים הן בגשמיות הן ברוחניות אלא מכיפיה מבריך דמתעלה מיניה וביה, ולז"א <b>וַיְהִי כַנָּהָר שְׁלוֹמֶךָ</b>, כנהר דייקא, דמכיפיה מבריך.<br><b>או יובן</b> כַנָּהָר הידוע היוצא מעדן להשקות את הגן, ומשם יפרד והיה לארבעה ראשים, כן הוא ירד שפע העולם בשביל שלו, ומשם יתחלק לאחרים, וכמ"ש על רחב"ד <small>(תענית כד:)</small> כל העולם נזון בשביל חנינה בני, ופירשו הכונה, ששפע של העולם יורד תוך השביל (שלו) וממנו יתחלק לכל אחד ואחד.<br>ואומרו <b>וְצִדְקָתְךָ כְּגַלֵּי הַיָּם.</b> נ"ל בס"ד, טבע המים לירד ולא לעלות, אך גַלֵּי הַיָּם עולין ויורדין, והוא רמז לבירור נ"ק הנעשה מן הדצח"ם <small>[דומם, צומח, חי, מדבר]</small> דעולין מלמטה למעלה נקראים <b>מ</b>"<b>ן</b>, ועי"כ היורד מלמעלה נקרא <b>מ</b>"<b>ד</b>, דנמצא יש בהם עליה וירידה וירידה ועליה.<br>ואומרו <b>וַיְהִי כַחוֹל זַרְעֶךָ</b>, נ"ל בס"ד ע"פ מ"ש במשלי <small>(כז, ג)</small> כֹּבֶד אֶבֶן וְנֵטֶל הַחוֹל, דְּהָאֶבֶן קושי שלה מצד כובדה ולא מצד נטילתה, דאין צריך האדם ליטול אותה כולה בידו, אלא אע"פ שאחז במקצתה די. אבל הַחוֹל הקושי שלו מצד נטילתו, שצריך ליטול אותו כולו בידו, ואינו יוצא ממנו חוץ לידו, דאפילו משהו ממנו אם לא יהיה אוחזו בידו יפול לארץ. ונראה, דבן כסיל שאינו שומע לקול אביו, ורק באכילה ולבוש יכיר את אביו להכניס עצמו תחת השגחתו ושליטתו, שיאמר לו: אבי הלבישני, האכילני, ובשאר דברים אין שומע לו ולא יחשוב אותו בסוג אב.<br><b>מעשה</b> בבן אחד שהיה סורר ואינו שומע בקול אביו בשום דבר, ואין לו מורא ממנו ואינו מכבדו ואינו חושבו לאב, ורק כשירצה מאכל או מלבוש אומר לו: אבי קנה לי מאכל זה, קנה לי מלבוש זה, א"ל אביו: באכילה ומלבוש אני אביך, ובשאר דברים איני אביך?! והנה בן זה ידמה לאבן כבדה, דאין נכנס ממנה (כולה) ביד הנושאה, אלא מקצת ממנה כבוש תחת יד הנושאה ורובה יוצא לחוץ, כן זה במקצת דברים נכנס תחת שליטת אביו. אבל בן החכם והטוב ידמה לנטל הַחוֹל שכולו נכנס לתוך ידי הנושאו, ואין יוצא מתחת שליטת ידו אפילו משהו, שאם משהו ממנו לא יכנס לתוך ידו יפול ארצה. ולז"א וְכַחוֹל יִהְיֶה זַרְעֶךָ, ר"ל: יהיו אנשים טובים וצדיקים אשר ידמו לחול.
<b>אֵין תְּפִלָּתוֹ שֶׁל אָדָם נִשְׁמַעַת, אֶלָּא בְּבֵית הַכְּנֶסֶת, שֶׁנֶּאֱמַר "לִשְׁמֹעַ אֶל הָרִנָּה וְאֶל הַתְּפִלָּה" בִּמְקוֹם רִנָּה שָׁם תְּהֵא תְּפִלָּה.</b> נ"ל בס"ד, רמזו לפי דרכם <b>שראוי לעשות בתפלה ניגונים</b>, כאשר נוהגים באיזה קהילות לנגן בפסוקים של הוֹדוּ לַה' כִּי טוֹב שקודם בָּרוּךְ שֶׁאָמַר וגם מנגנים באמירת קדיש, ברכו, וגם בנשמת כל חי וביוצר וכיוצא. והטעם נראה בזה כדי להבריח התפילה מן המקטרגים, כי יש מקטרגים מעליהם, אשר עיניהם צרה בתפילות שיתפללו ישראל בעד צרכיהם. ולכן מקטרגים מצד מעשיהם לברר שאינם ראויים לטובה אשר מבקשים. אמנם כשרואין שעושים ניגונים, חושבים שבאו לנגן ולשורר ולא להתפלל על צרכיהם, כי המבקש בעד מחסורו עומד כעני וצועק בקול מר ובכי ואינו משורר, ונמצא עי"כ יהיה הברחה לתפילות מכמה כיתות של מקטרגים שלא ירגישו בהם, מחמת שרואין עושים ניגונים. <b>מעשה</b> במלך אחד שהיה רחמני הרבה, וכל אדם שיבא לפניו לבקש צדקה נותן לו בשופע, וראו שריו שבזה מבזבז המלך אוצרותיו, לכך עשו תקנה זו שצוו את השומרים של בית המלך, שאם יבא עני או אחד שרוצה לבקש צדקה מאת המלך, לא יניחו אותו ליכנס. מה עשה עני אחד, החליף שמלותיו ולבש בגדים מכובדים, ועוד כתב שירים למלך, ובתוך השיר דיבר בעד מחסורו וצרכיו. וכשבא ליכנס וראו אותו לובש מלבושים טובים וחקרו אותו על מה בא, וא"ל: לברך המלך ולשבחו בשירים אלו שעשה לכבודו, ויראם את הנייר כתוב עליו שירים, ויניחוהו ליכנס. ובעת שעמד לפני המלך לנגן ולשורר, אז דיבר בעד כל צרכיו ושאל שאלותיו ובקשותיו, והמלך נתן לו. נמצא עשה הברחה לבקשותיו על ידי הניגונים והשירים!<br>כן כאן ארז"ל: <b>בִּמְקוֹם רִנָּה</b> ראוי להיות <b>תְּפִלָּה</b>, כדי שתהיה הברחה לתפילה. גם רמזו: <b>בִּמְקוֹם רִנָּה</b> – זו אמירת הקדישים, שם תהיה <b>תְּפִלָּה.</b>
<b>תְּרֵי, מִיכְתְּבָן מִלַּיְהוּ בְּסֵפֶר הַזִּכְרוֹנוֹת, חַד, לָא מִיכְתְּבָן מִילֵיהּ.</b> נ"ל בס"ד, דאם אחד לומד לבדו ומוציא הדברים מפיו, מִיכְתְּבָן מִלַּיְהוּ, ולהכי קאמר, כָל מַעֲשֶׂיךָ בַּסֵּפֶר נִכְתָּבִין <small>(משנה אבות ב, א)</small>, כי עקימת שפתיו חשיב מעשה, וכמ"ש בגמרא <small>(סנהדרין סה:)</small> בעדים זוממין, אבל אם אינו מוציא מפיו לָא מִיכְתְּבָן מִילֵיהּ, וכדנקיט הכא. מיהו אם שנים לומדים ביחד וא' קורא בפה והב' שומע ולומד בלבו דוקא, מִיכְתְּבָן מִילֵיהּ של זה השומע כיון דאיכא חד דלמד עמו והוא מדבר בפיו, לז"א כאן <small><b></small>תְּרֵי מִיכְתְּבָן מִלַּיְהוּ<small></b></small>, דהיינו <b>אפילו בחד מנייהו שותק.</b>
<h2>דף ו:</h2>
<b>כָּל הָרָגִיל לָבוֹא לְבֵית הַכְּנֶסֶת וְלֹא בָּא יוֹם אֶחָד, הַקָּדוֹשׁ בָּרוּךְ הוּא מַשְׁאִיל בּוֹ שֶׁנֶּאֱמַר: מִי בָכֶם יְרֵא ה' שֹׁמֵעַ בְּקוֹל עַבְדּוֹ אֲשֶׁר הָלַךְ חֲשֵׁכִים וְאֵין נֹגַהּ לוֹ.</b> נ"ל בס"ד, דאיירי במי שדרכו לבא לבית הכנסת קודם זמן תפילה באשמורת כדי להיות מעשרה ראשונים, דאז אין נקרא בא להתפלל דעדיין לא הגיע זמן תפילה, אלא נקרא בא לבית הכנסת כדי לקיים מצות ישיבה בבית הכנסת, ונזדמן יום אחד שלא בא כדרכו אלא הלך לעסקיו, ואף על פי שבעת שהגיע זמן תפילה בא לבית הכנסת כדי להתפלל עם הציבור, אפילו הכי הַקָּדוֹשׁ בָּרוּךְ הוּא מַשְׁאִיל בּוֹ על אשר ביטל השכמתו לבית הכנסת להיות מעשרה הראשונים הבאים לומר שירות ותשבחות שם קודם שיגיע זמן תפלה. ואומרו <b>אֲשֶׁר הָלַךְ חֲשֵׁכִים.</b> נ"ל בס"ד, הא דנקיט לשון זה ד'חֲשֵׁכִים' הוא כי ידוע דבית המקדש נקרא לֵב, ולכן בית הכנסת שהיא מקדש מעט גם כן נקראת לֵב, ועוד כי שם הוא מקום התפילה שהיא עבודה שבלב, כמ"ש רז"ל <small>(תענית ב.)</small> 'איזו היא עבודה שבלב? זו תפילה!' ולכן זה שהיה משכים לבית הכנסת שהיא לֵב, ולא עשה כן אלא היה משכים לעסקיו, לכן יחסר מספר <b>לב</b> [32] מן אות ראשונה של <b>משכים</b> [410] ותשאר ח', ואז בצירוף אותיות שאחריה יהיו אותיות <b>חֲשֵׁכִים</b> [378], ולז"א אֲשֶׁר הָלַךְ חֲשֵׁכִים.
<b>הַקָּדוֹשׁ בָּרוּךְ הוּא מַשְׁאִיל בּוֹ שֶׁנֶּאֱמַר: <small>(ישעיה ג, י)</small> מִי בָכֶם יְרֵא ה' שֹׁמֵעַ בְּקוֹל עַבְדּוֹ אֲשֶׁר הָלַךְ חֲשֵׁכִים וְאֵין נֹגַהּ לוֹ.</b> נראה הכונה, הכתוב מדבר על אדם שעשה דבר כיוצא בזה <b>כמעשה זאת</b> והוא, פעם הביא סוחר אחד לעיר גדולה סחורה חשובה של בגדי משי, שהיא נאה ויקרה ביופי והידור הרבה. והביא זה קודם האיד של אותם הגוים הדרים באותה העיר, בארבע וחמש ימים. והסחורה הזאת נפתחה בבית המכס כדי לתת מכס עליה, ואחר שנפתחה שם יצא קול גדול מן הרואים שלה, ברבוי השבח שהיו משבחים אותה מאד כל אותם בני אדם שהיו במכס בעת שנפתחה הסחורה. והסוחר שהביאה מכרה בו ביום לשני בני אדם בעלי חנויות, ועד הערב נגמר המקח ביניהם, וחילקו הלקוחות הסחורה, וכל אחד לקח החצי והניחו בחנותו כדי למכרו למחר. והנה השר של המכס היה אותה הלילה בבית שר הגדול של העיר ההיא, ויספר לו: היום באה לבית המכס סחורה של בגדי משי בתכלית היופי והידור, ואם ירצה יקנה ממנה בגד בשביל אשתו לצורך האיד שלהם שיחול אחר ד' ימים. והשר של העיר כשמעו, אמר למשרתו העומד לפניו, שילך למחר לשוק ויביא מן בעלי החנויות שתים ושלש חתיכות ממין הסחורה הזאת, ותראה אותה אשתו, שאם תערב לה יקנה לה ממנה.<br>והנה אלו השנים שקנו הסחורה, אחד מהם אמר, טוב לי שלמחר אתפלל יחיד בעמוד השחר, ואצא לשוק בתחלת זריחת השמש, ואפתח חנותי כדי שאמכור אני לבדי מזאת הסחורה, כי חבירי דרכו להתעכב הרבה עד שיתפלל בבית הכנסת, וילמוד חק לישראל ובקביעות של תורה, ובודאי אני אמכור הכל קודם שיצא הוא לשוק. יען כי בעלי בתים הקונים, יקדימו לבא בבוקר לקנות אחר שיצא הקול ביום בשמע טוב של זאת הסחורה, וצריכין לקנות במהרה כדי לתפור וללבוש ביום האיד שלהם. וכן עשה, התפלל ביחיד בתחלת עמוד השחר, ובעת שזרחה השמש פתח חנותו, וממתין על האנשים שיבואו לקנות. אבל חבירו לא עשה כן, אלא התפלל בבית הכנסת, ולמד קביעותו בדברי תורה שדרכו ללמוד בכל יום, וסעד ויצא לשוק ופתח חנותו.<br>והנה זה עבד השר שצוהו אדונו להביא חתיכות מן הסחורה ההיא, גם הוא הקדים לבא לשוק בזריחת השמש, וימצא כל החנויות סגורים, ורק של זה המוכר בעל הסחורה ההיא פתוח. ויגש אליו וישאלהו: יש לך סחורה פלוני? א"ל: כן! ויאמר: א"כ מהר נא קח בידך שלשה חתיכות ממנה ובא עמי לבית השר, כדי שתראה אשת השר אותה, ואם יערב בעיניה תקנה. ויאמר לו: איך אוכל לילך ואסגור החנות, ואני ממתין למכור לאחרים, ויכהו העבד על הלחי והורידו מן החנות. וזה בעל כָֹּרְחוֹ לקח בידו שלשה חתיכות ויסגור את חנותו וילך עמו ויביאהו לחצר השר, ועדיין השר ואשתו ישנים. ויאמר לו: שב כאן עד שיקיצו משנתם, והוכרח לישב בזוית החצר להמתין. והשר ואשתו קמו ממטתם שתי שעות אחר השמש, ורחצו במרחצם כמנהגם, ואחר כך ישבו על השלחן לאכול. ויגש העבד ויאמר לאדונו: זה בעל הסחורה כבר בא מן הבוקר, ויושב וממתין. ויאמר לו: טוב, ימתין עד שנאכל ואח"כ תביאהו עם סחורתו ונראה אותה, וכן עשה. ואח"כ הביאו לפני השר, וראתה אשתו הסחורה ההיא, ולא היתה יפה בעיניה כ"כ. ותשאל על הערך שלה, ויאמר לה הערך, וראתה שהיא ביוקר. ותאמר לא אקנה מזה, ושב בפחי נפש לחנותו קרוב לחצות היום.<br>והנה חבירו אחר שגמר קביעות תורה שלו, יצא לשוק וראה כמה אנשים ונשים ממתינים לקנות. ויפתח את חנותו ויראו הסחורה, והתחיל למכור בערך טוב בדבור הראשון, וקבלו לתת מחיר הסחורה כאשר הושת עליהם, ובמשך שלשה שעות מכר הכל. אחר כך בא חבירו מבית השר והחתיכות של הסחורה בידו, וירא שכבר חבירו מכר כל סחורתו. והוא היה יושב וממתין שיבואו לקנות, והוכרח להוריד הערך כדי שיקנו, ועם כל זה לא הועיל, כי לא נמצא לו קונים כי אם ב' או ג' בני אדם. ותהיה מוטלת לפניו בחנותו, ובמשך ששה חודשים עד שהשלים למוכרה, והיה הערך בפחות.<br>נמצא שהלך בחשיכה לחנותו, ועזב בית הכנסת וקביעות תורה שלו, כי חשב בזה אור ההצלחה יזרח עלילו למכור סחורתו קודם חבירו, ואדרבה נעשה להיפך בזה, שעל ידי שהקדים להלוך חשכים, נעשה סיבה שאור ההצלחה זרח על חבירו אשר הלך לבית הכנסת וגמר קביעות תורה. וז"ש: <b>אֲשֶׁר הָלַךְ חֲשֵׁכִים</b> לעסקו וחנותו כדי שיזרח נוגה ההצלחה עליו, הנה אדרבה מהלכו בחשכים גרם <b>שֶׁאֵין הַנֹּגַהּ לוֹ</b>, אלא נעשה הנוגה לאחר. והוא היה לו <b>לִבְטֹחַ בְּשֵׁם ה'</b> שיזמין לו לוקחים לקנות הסחורה, אף על פי שהוא יתעכב לצאת לשוק, עד שיתפלל בבית הכנסת ויקרא קביעות תורה שלו, וכאשר עשה חבירו ועלתה בידו.
<b>בְּשָׁעָה שֶׁהַקָּדוֹשׁ בָּרוּךְ הוּא בָּא בְּבֵית הַכְּנֶסֶת, וְלֹא מָצָא בָּהּ עֲשָׂרָה, מִיָּד הוּא כּוֹעֵס, שֶׁנֶּאֱמַר: <small>(ישעיה נ, ב)</small> "מַדּוּעַ בָּאתִי וְאֵין אִישׁ? קָרָאתִי וְאֵין עוֹנֶה".</b> נ"ל בס"ד, תרתי קאמר. הא', הוא על ביטול עניית אמן יהא שמיה רבה דחביבה לפני הקב"ה, כדאמרן לעיל שאומר אַשְׁרֵי הַמֶּלֶךְ שֶׁמְּקַלְּסִין אוֹתוֹ בְּבֵיתוֹ כָּךְ. והב', על ביטול עניית קדושה, כי הקדושה היא של המלאכים, והקב"ה בחסדו נתן רשות לישראל לקדשו בה כדי שיהא נמשך עליהם שפע קדושה מקדושתו יתברך, וכמ"ש נַקְדִּישָׁךְ וְנַעֲרִיצָךְ כְּנוֹעַם שיחַ סוֹד שרְפֵי קוֹדֶשׁ. ודא עקא שהזמנים לדבר יקר וטוב כזה והם אינם באים ליהנות מן הטוב הזה. ולז"א מַדּוּעַ בָּאתִי וְאֵין <b>אִישׁ</b>?, ר"ת: <b>א</b>מן <b>י</b>הא <b>ש</b>מיה, זו עניית קדיש שאומרים אמן יהא שמיה רבה, דאין שם אומר אמן יהא שמיה רבה כיון דליכא עשרה. ועוד, <b>קָרָאתִי</b> פירוש, הזמנתי, כמו יֹאכְלוּ הַקְּרֻאִים <small>(שמואל א' ט, יג)</small>, קָרוּא לָהּ עִם הַמֶּלֶךְ <small>(אסתר ה, יב)</small>. וזהו: קָרָאתִי – הזמנתי אותם על דבר שאינו שלהם, היא הקדושה שהיא של המלאכים, ועכ"ז <b>אֵין עוֹנֶה</b> קדושה, כדי שגם העונה יתקדש בה.
<b>כָּל הַקּוֹבֵעַ מָקוֹם לִתְפִלָּתוֹ, אֱלֹהֵי אַבְרָהָם יִהְיֶה בְּעֶזְרוֹ.</b> נ"ל בס"ד רמזו חז"ל לפי דרכם בלשון המאמר הזה דבר יקר. והוא דארז"ל <small>(ברכות כא.)</small> הלואי שיתפלל אדם כל היום כולו! וקשה איך יאמרו כן, וכי אפשר להיות דבר זה, דאם יתפלל כל היום מתי יעסוק בתורה? ומתי יעסוק במלאכתו?<br>אך הכונה הוא ע"ד מ"ש הכתוב וְזָכַרְתָּ אֶת יְיָ אֱלֹהֶיךָ כִּי הוּא הַנֹּתֵן לְךָ כֹּחַ לַעֲשׂוֹת חָיִל <small>(דברים ח, יח)</small>. והכונה הוא דאם האדם בעל מלאכה שהוא חרש חכם נופח באש פחם ומוציא כלי למעשהו, ורואה כל כלים של מלאכתו מונחים לפניו, וגם הזהב או הכסף אשר יעשה אותם כלים מונח לפניו, אל יאמר הטבע מחייב בודאי הגמור שאעשה הכלי ואשלים אותו, מאחר דאין מחסור לפעולה אלא הכל מזומן לפני, וכל שכן אם ישב והתחיל במלאכה, גם כן אל יחשוב לומר בודאי אשלים הכלי, והרי הוא כאילו נעשה ונגמר, אלא יחשוב שאם לא יתן לו הקב"ה חיות וכח לא יעשה מאומה. ועל כן ראוי שבכל רגע אפילו בשעת העסק, יתפלל אל הקב"ה בלבבו שיתן לו חיות וכח כדי להשלים עסק זה ולעשותו. וכן אם יש לו חנות למכור בו חפצים, והחנות פתוחה בשוק, ומלאה מכל מין ומין מחפצים הצריכים לבני אדם, ובני אדם עוברים ושבים בשוק כדי לקנות, אל יאמר הטבע מחייב שבודאי אמכור סחורתי שבחנות וארויח בה, אלא כל רגע ורגע יתפלל בלבו להשי"ת שיתן לו כח וחן והצלחה שיוכל למכור ולהרויח בסחורתו. וכן אפילו אם הוא הולך ברגליו לצאת לשוק או לאיזה מקום בשביל איזה עסק, אל יאמר הרי רגלי הולכים בלתי שום מיחוש, ועיני רואין את הדרך אשר אני הולך בה, והדרך ישר לפני, דהטבע מחייב שאלך עתה למקום שאני רוצה לילך ואגיע שם, אלא יתפלל בלבבו להקב"ה בכל רגע ורגע שיתן לו כח שילך ויגיע למחוז חפצו בלתי שום אונס ועכבה. ולא מבעיא זו, אלא אפילו השלחן לפניו, והביאו לפניו תבשיל מתוקן וסדרו לפניו, ואחז הכף מלא תבשיל בידו והניחו בתור פיו, גם כן יתפלל בכל רגע ובכל לגימה, שיתן לו הקב"ה כח לבלוע המאכל ולהורידו לשלום לחדרי בטנו במקום ראוי לו. וכן על זה הדרך בכל דבר ודבר, הן בדברים הנעשים בבית, הן בדברים הנעשים בחוץ, הן בדברים הנפשיים, הן בהקיצתו והן בשינתו, אף על פי שרואה הכל מוכן ומזומן לפניו בלתי מחסור, עם כל זה יתפלל להקב"ה בכל רגע בלבבו על הריך לו, ועל מה שרוצה לעשות.<br>ועל זה ארז"ל <small>(ב"ר יד, ט)</small> עַל כָּל נְשִׁימָה וּנְשִׁימָה תְּהַלֵּל יָהּ, ועל זה נצטווינו בתורתינו הקדושה וְזָכַרְתָּ אֶת יְיָ אֱלֹהֶיךָ כִּי הוּא הַנֹּתֵן לְךָ כֹּחַ לַעֲשׂוֹת חָיִל, ואין זכירה אלא בלב.<br>ועל זה ארז"ל הלואי שיתפלל האדם כל היום כולו, לאו על תפלה שבפה קאמרי, אלא כונתם על תפלה שבלב, כלומר מצפה ומיחל בלבבו בכל רגע לקבל מהקב"ה חיות וכח, כדי שיוכל לעשות מעשהו, הן בדברים הנפשיים הן בדברים הגופניים. וזו התוחלת והתקוה שמצפה ומיחל ומקוה לכח שיתן לו הקב"ה, זה הוא ענין התפלה דדברו בה חז"ל במאמר זה.<br> ואמרתי בס"ד בזה רמז נכון, שראוי לאדם שיתפלל תמיד בלבבו, כי מלוי אותיות <b>אָדָם</b> כזה: א<b>ל</b>"<b>ף</b> ד<b>ל</b>"<b>ת</b> מ"<b>ם</b> הוא אותיות <b>מִתְפַּלֵּל</b>, רמז שצריך האדם להיות מתפלל תמיד. וגם מלוי אותיות <b>לֵב</b> כזה: ל<b>מ</b>"<b>ד</b> ב<b>י</b>"<b>ת</b> הם אותיות <b>תָּמִיד</b>, רמז שתפלה הנז' שצריכה להיות בלב, הנה היא תמיד, שנוהגת בכל רגע בימים ובלילות.<br>והנה ידוע, כי אברהם אבינו נקרא אברהם על שם מצוות עשה שהם <b>רמ</b>"<b>ח</b> כמנין <b>אַבְרָהָם</b> <small>[248]</small>, כי הרמ"ח עשין הם בסוד החסדים, והלאוין ה"ס הגבורות, וידוע כי אי אפשר לקיים כל אדם את כל רמ"ח עשה בפועל, וגם מצוות שאפשר לקיימם, יש רבים תלויים בזמן ואי אפשר לקיימם בכל עת. אמנם במחשבה שבלב שהקב"ה בחסדו מצרפה למעשה, אפשר לקיים כל הרמ"ח, וגם מקיים אותם בכל עת, כי למחשבה אין זמן מוגבל. וז"ש <b>כָּל הַקּוֹבֵעַ מָקוֹם לִתְפִלָּתוֹ</b> – תפלה זו היא בלב בלבד, ע"ד שכתבנו שבכל רגע מצפה ומיחל להקב"ה בלבו שיתן לו כח לעשות חיל, כיון שמקדש לבו תמיד בתפלה זו, זוכה כי <b>אֱלֹהֵי אַבְרָהָם</b> שנתן לנו בטובו רמ"ח מצוות עשה כמנין אברהם שהם בסוד החסדים, <b>יִהְיֶה בְּעֶזְרוֹ</b> לצרף לו מחשבתו הטובה למעשה, ויהיה נחשב לו כאילו קיים כל רמ"ח עשה בפועל ע"י מחשבתו הטובה.
<b>וּכְשֶׁמֵּת אוֹמְרִין עָלָיו אֵי חָסִיד, אֵי עָנָו מִתַּלְמִידָיו שֶׁל אַבְרָהָם אָבִינוּ.</b> י"ל, השבח של חסידות וענוה, מה יש לו שייכות עם זה הנזהר לקבוע מקום לתפלתו?<br> ונ"ל בס"ד, כי אף על פי דאדם חשוב יוכל לקבוע מקום לתפלתו, שיתפלל כל יום ויום באותה אמה של מקום המיוחד לו, מפני דכיון דהוא אדם חשוב לא יקדמנו אחר לישב במקומו, אמנם אם הוא אדם פשוט אינו יכול לקבוע מקום, דאם דרכו להתפלל באמה זו, אפשר למחר אדם אחר יבא קודם ממנו וישב באותה אמה ויתפלל שם, אך בזאת יוכל זה האדם לקבוע מקום ולא יקדמנו אחר, אם הוא עניו ודרכו לישב בבית הכנסת במקום הפחות, דמחמת פחיתותו אין שום אדם פונה אליו לישב בו, אם כן בודאי לא יקדמנו וישאר מקום זה אליו בכל יום, הרי נמצא בו מדת ענוה.<br><b>עוד</b> נמי ישיבתו במקום הפחות שהוא בסוף בית הכנסת נמצא בו עוד מדת חסידות כי הוא קם בפני החכמים ובפני הזקנים כולם. כיון שהוא יושב במקום הפחות הסמוך לפתח הכל עוברים עליו, מה שאין כן היושב בפנים אין רואה הכל לקום מפניהם. וידוע מ"ש בגמרא <small>(ברכות כח.)</small> על רבי זירא כד חלי שלביה מגרסא הוה יתיב אצל פתח בית המדרש, אמר: אקום קמי רבנן ואקבל אגרא. והקשו, איך יאמר ואקבל אגרא דנמצא עביד לקבל פרס. ותירצו, כי מצוה זו היא ממדת חסידות דאינו מחוייב לישב אצל הפתח ששם מושב העניים שעומדים בפתח לקבל צדקה, כדי לקום מקמי רבנן כולם כי הכל יוצאים מן הפתח ועוברים עליו וקם מפניהם. וכיון דהוא מרבה בקימות מפני שעושה בזה חסידות שהוא אינו חייב בהכי מצד הדין יוכל לומר אקבל אגרא, דלא אמרו אסור לעבוד על מנת לקבל פרס אלא בדבר של חיוב. ואם כן זה היושב במקום הפחות שהוא אצל הפתח, כדי להרויח בזה מצוה אחרת של קימה בפני זקנים, חוץ מזו המצוה של קביעות מקום לתפילתו, הרי זה עושה מעשה חסידות, ולכן אומרים עליו שבח של חסיד.
<b>כָּל הַקּוֹבֵעַ מָקוֹם לִתְפִלָּתוֹ, אוֹיְבָיו נוֹפְלִים תַּחְתָּיו.</b> קשה, הו"ל נוֹפְלִים 'לְפָנָיו' מאי 'תַּחְתָּיו'? ועוד, סגי לומר אוֹיְבָיו נוֹפְלִים?<br>ונ"ל בס"ד, דאם אדם רואה אויבו נופל, ודאי ישמח, אך אם יראה דאויבו נפל בשוחה שהיתה מוכנה לו וזה נפל במקומו, ישמח עשר ידות, וכמ"ש וַיִּתְלוּ אֶת הָמָן עַל הָעֵץ אֲשֶׁר הֵכִין לְמָרְדֳּכָי וַחֲמַת הַמֶּלֶךְ שָׁכָכָה <small>(אסתר ז, י)</small>, שאם היה נתלה עַל עֵץ אחר לא שָׁכָכָה חֲמַת הַמֶּלֶךְ כל כך, אבל אחר שנתלה על אותו עץ שהכין הוא עצמו למרדכי שָׁכָכָה חֲמַת הַמֶּלֶךְ מרוב השמחה ששמח בכך. וכן כאן אמר <b>נוֹפְלִים תַּחְתָּיו</b> ר"ל במקומו, כמו וַיִּמְלֹךְ תַּחְתָּיו <small>(בראשית לו, לג)</small>. כלומר בשוחה שהיתה מוכנת לו, נפל בה אויבו הוא ניצול, וכאשר היה הנס למרדכי שנתלה המן על העץ אשר הכין למרדכי.
<b>אָמַר רַבִּי זֵירָא: אַגְרָא דְּפִרְקָא, רִיהֲטָא. אָמַר אַבַּיֵי: אַגְרָא דְּכַלָּה, דּוּחְקָא.</b> י"ל, לכאורה נראה פִרְקָא וְְכַלָּה ענין אחד הם? ועוד, למה נקיט כאן רִיהֲטָא וכאן דּוּחְקָא?<br> ונ"ל בס"ד כי שבתות שדורשים בהם קודם הרגל קורין אותם בשם כַלָּה, אבל דרשות שדורשין בשבתות השנה כאשר יזדמן שבא חכם גדול אורח לעיר, ידרוש בשבת הראשון בבית הכנסת שמתפלל, ולזו הדרשות קורין אותם בשם פִרְקָא, כי אין להם שבת ידוע וקבוע אלא נעשים לפרקים, כאשר יזדמן חכם גדול אורח בא לעיר, ואפשר בכל החודש לא יזדמן כלל.<br>והנה בדרשה של קודם הרגל שנקראת בשם כַלָּה, יתאספו קהל רב, שכל אנשי העיר כולם יבואו לשמוע הדרשה של קודם הרגל, ולא עוד אלא גם מן הכפרים סביבות העיר באים לשמוע הלכות הרגל, על כן יהיה דוחק הרבה בישיבתם, כי אין המקום יכיל קבוץ רב כזה, ולהכי נקיט בזה דּוּחְקָא, אבל רִיהֲטָא ליכא, כי הכל יודעים באיזה שעה יתחיל הדרשן לדרוש, ולמה ירוצו בבואם למקום הדרשה, כיון שמכוונים השעה ובאים קודם שיתחיל הדרשה. אך בשבתות הנקראים פִרְקָא שדורש בהם החכם שבא אורח לעיר, אין אנשי העיר כולם יודעים שבא חכם אורח לעיר, אלא רק אותם המתפללים בבית הכנסת שהתפלל בה החכם בשבת בשחרית, ואלו באים לדרשה, כי יודעים שכך המנהג לדרוש, אבל שאר העם המתפללים בבתי כנסיות אחרים אינם יודעים מן הבוקר שבא חכם אורח, ורק אחר שיתחיל לדרוש יצא קול בעיר כי היום החכם דורש בבית הכנסת פלוני, ואז יזדמן אנשים משאר בתי כנסיות שאוהבים לשמוע דרשה, ובפרט מחכם אורח שהוא חידוש, בשמעם שהתחיל לדרוש הם רצים לבא מבתיהם או מבתי כנסיות שלהם כדי לשמוע הדרשה מפיו, ומוכרח שירוצו, דחוששין שמא יגמור הדרשה במהרה, ולכן בזאת אמר רִיהֲטָא ולא אמר דּוּחְקָא, כי דוחק בשבתות אלו לא יהיה כי אין כל הקהל באים, וגם אין באים מכפרים גם כן כמו שַׁבָּת כַלָּה.<br>ודע, כי בזמן דורות האחרונים אין קורין <b>שַׁבָּת כַלָּה</b> כי אם לדרשה שקודם חג השבועות שניתנה בו תורה, אך לקודם פסח קורין <b>שַׁבָּת הַגָּדוֹל</b>, ולקודם סוכות קורין <b>שַׁבָּת תְּשׁוּבָה</b>, אבל בזמן הגמרא גם לקודם פסח וקודם סוכות קורין אותם בשם כל <b>'</b>כַלָּה', יתכן שקורין אותם על שם שבת שקודם מתן תורה לכבוד התורה.
<b>כָּל הַנֶּהֱנֶה מִסְּעוּדַת חָתָן וְאֵינוֹ מְשַׂמְּחוֹ, עוֹבֵר בַּחֲמִשָּׁה קוֹלוֹת.</b> קשה, הול"ל מִסְּעוּדַת חָתָן וְכַלָּה וְאֵינוֹ מְשַׂמְּחָם, דבאמת חייב לשמח החתן והכלה? ועוד קשה, אם יהיה זה המזומן לסעודת חתן צריך להיות בדחן לשמח החתן ואם אכל ולא שמחו עוֹבֵר בַּחֲמִשָּׁה קוֹלוֹת, זה לא יבא לסעודת חתן ולאכול שם, כי יאמר מה לי לאכול ואתחייב בַּחֲמִשָּׁה קוֹלוֹת? לא הן ולא שכרן! ושמא הוא ביישן ואינו יכול לעשות בדיחות לשמח חתן.<br>ונ"ל בס"ד בהקדים מ"ש בגמרא <small>(כתובות יז, א)</small> <b>כֵּיצַד מְרַקְּדִין לִפְנֵי הַכַּלָּה</b>, בֵּית שַׁמַּאי אוֹמְרִים כַּלָּה כְּמוֹת שֶׁהִיא וּבֵית הִלֵּל אוֹמְרִים כַּלָּה נָאָה וַחֲסוּדָה ופירשתי שם, דגם דברי בֵּית שַׁמַּאי הם שבח לכלה, על דרך שאמרו לא כָּחָל וְלא שָׂרָק וְיַעֲלַת חֵן. ולז"א כַּלָּה זוּ כְּמוֹ שֶׁהִיא, שלא עשינו לה כָּחָל וְשָׂרָק ועכ"ז היא נאה, ולא תחשבו שהיא נאה מחמת כָּחָל וְשָׂרָק וכיוצא בו.<br><b>ויש לחקור</b> למה פירשו השבח שצריך לשבח הכלה כדי לשמחה בו, ולא פירשו השבח של החתן מה הוא כדי לשמחו בו, וצריך שיאמר גם כן <b>כֵּיצַד מְרַקְּדִין לִפְנֵי הֶחָתָן?</b><br>אך הענין הוא, כי ארז"ל <small>(ע"ז ה.)</small> השי"ת אמר על ישראל, אתם כפויי טובה בני כפויי טובה, כי אני נתתי לאדם הראשון האשה לטובתו ולעזרתו, דכתיב <small>(בראשית ב, יח)</small> 'לֹא טוֹב הֱיוֹת הָאָדָם לְבַדּוֹ, אֶעֱשֶׂה לּוֹ עֵזֶר כְּנֶגְדּוֹ והאדם קרא עליה תגר דכתיב הָאִשָּׁה אֲשֶׁר נָתַתָּה עִמָּדִי <small>(שם ג, יב)</small>, כאילו עשיתי לו רעה בנתינתי האשה אליו, כן אתם כפויי טובה וכו'.<br><b>וידוע שזאת המחלה לקרוא תגר על האשה ולחשוב אותה מתנה רעה</b>, נתפשטה בלב בני אדם הרבה בדורות הראשונים שהיו גדולים בשכל ומדע ולא נשאו נשים כלל, באומרם: כי לקיחת האדם אשה היא רעה לאדם. יש פלסוף גדול שלא נשא אשה כל ימיו מטעם זה. גם עוד פלסוף אחד מן הקדמונים בחר לישא אשה ננסת וקצרה הרבה, ושאלו אותו: למה? ואמר להם: אמרי אינשי בחור הרע במיעוטו, אמרו לו: והלא קצר קומה מלא ערמה ואם כן כל שכן שלא תוכל לה, אמר לו אני קצר ממנה אם כן ערמתי גוברת על ערמתה.<br>באופן שיש דעות נפסדות, דחושבין אם אדם נושא אשה הרי זה לוקח מקח רע, וראוי שיתעצב על מקחו, לכך צריך לשבח את הכלה לפני החתן כדי לסתור דיעה זו, ובזה ממילא יהיה החתן שמח שלקח מקח טוב.<br>נמצא, שבח הכלה הוא עצמו שמחת החתן, ולכן אין צורך לרקד לפני החתן לספר בשבחו, כי הוא יודע את עצמו, אך מְרַקְּדִין לִפְנֵי הַכַּלָּה לשבחה, וכיון דמשבחין הכלה ישמח החתן, על כי ידע שלקח מקח טוב, ולא יהיה חושש בלבו לאותם דעות הנפסדות שחושבין ואומרים הלוקח אשה הרי זה לקח מקח רע לעצמו שראוי להתעצב בו, ולכן ארז"ל 'כֵּיצַד מְרַקְּדִין לִפְנֵי הַכַּלָּה' ולא אמרו 'כֵּיצַד מְרַקְּדִין לִפְנֵי הֶחָתָן' כי שמחת החתן תלויה בזה שמרקדין לפני הכלה ומשבחין אותה.<br><b>מיהו</b> אין שמחה לחתן אלא במרקד ומשבח את הכלה באותו ריקוד, אבל אם מרקד ועושה בדיחות בלבד ואינו משבח הכלה, אין בזה שמחה לחתן אלא אדרבה מעציב את לבו. ואם שוחק זה מבחוץ ולא מן פנימיות לבו, יען כי מרקד ועושה בדיחות לשמחו ואינו משבח את הכלה, נמצא הוא מחזק סברת אותם בעלי דעות הנפסדות שאומרים לוקח אשה הרי זה לוקח מקע רע. ועתה גם כן החתן יאמר, למה זה בא לעשות רקוד ובדיחות לשמחני, דאם לקחתי מקח טוב אני שמח במקח טוב, אלא ודאי זה חושב המקח רע, לכך בא להעביר העצבון ממני בריקוד ובדיחות זו שעושה.<br> <b>מעשה</b> באחד שקנה כלי זהב גדול, אך יש בו תערובת נחשת, ולא נודע כמה תערובת יש בו, והוא קנאו באלף זהובים על המזל, יתכן אחר שיתקנו ירויח בו שני אלפים זהובים, ויתכן שלא יעלה בידו אלא ת"ק זהובים ויפסיד ת"ק. והוא אחר שקנאו ומסר המעות, בא לביתו עצב, כי לבו דואג הרבה שמא יפסיד בו ונתחרט על זאת. וכיון שנכנס לביתו עצב, בא חבירו הא' והיה עושה לפניו דברים של בדיחות ומדבר מילי דבדיחותא הרבה, והוא לא פנה אל בדיחות שעשה חבירו, ולא נראה בפניו שחוק כלל. אחר כך בא חבירו הב' ויאמר לו: זה הכלי שקנית היום יש לך בו מזל טוב כי אני בא לידי ועיינתי בו היטב, כי לי אומנות וחכמה בדברים אלו והכרתי שתערובת נחשבת שבו היא מועטת, ובלי שום ספק תרויח בו שני אלפים זהובים, וזה שחקו פניו ושמח שמחה גדולה!<br> ובנו של אותו האיש היה יושב מרחוק ולא שמע מה דבר הב', ורק ראה את הראשון שעשה בדיחות הרבה שכל השומעין שחקו הרבה, ורק אביו יושב עצב ולא נראה שחזק בפניו, וראה הב' דבר עשרה מילין ואביו צהבו פניו ושמח שמחה גדולה. ואחר שקמו, עמד הבן ושאל את אביו: למה לזה כך ולזה כך? א"ל: בני, הראשון ידע מקח שלי שקניתי הכלי באלף זהובים, ונכנס אצלי ועשה בדיחות מבחוץ, אדרבה דאגתי יותר על המקח, כי אמרתי למה זה בא לעשות בדיחות לפני לשמח אותי לעת עתה, על כן ודאי ידע שהמקח רע, וכדי להעביר הצער בא לשמח אותי, ומה תועיל השמחה אם יש הפסד גדול במקח, אך השני דבר לי בשבח המקח שהוא ידע והכיר בו שהוא מקח טוב, שבודאי יש בו ריוח הרבה, על כן שמחתי. וכן הענין כאן, אם החתן רואה עושים לפניו רקוד ובדיחות בלבד, אומר: אם המקח של האשה טוב אני צריך לשמוח בו מעצמי, ולמה זה עושה בדיחות לשמחני, אלא ודאי המקח רע שראוי להתעצב בו, לכך בא להעביר ממני הצער בבדיחות זו, וכמו שאמר קונה הכלי על חבירו הראשון. אבל אם האדם הנכנס אצל החתן ישבח הכלה, הרי זה בודאי משמח החתן, כי מגיד לו מקחו טוב!<br>הנה כי כן אם האדם בא לסעודת החתן ואכל ושתה שם, <b>אפילו שלא שבח את הכלה בפניו, כי אם שמח באכילה ושתיה של סעודת חתן, הרי זה משמח החתן</b>, שבזה יבין החתן שמקחו מקח טוב, והרויח בנשאו אשה הרוחה גדולה, בִּרְבוֹת הַטּוֹבָה רַבּוּ אוֹכְלֶיהָ <small>(קהלת ה, י)</small> על כן באו לאכול ולשתות אצלו בעבור טובה שנתן לו הקב"ה באשה זו, מָצָא אִשָּׁה מָצָא טוֹב <small>(משלי יח, כב)</small>, וכל שכן אם יבואו לשבח בפירוש את הכלה, שתרבה שמחתו של החתן בזה.<br><b>אבל</b> הנכנס ליהנות מסעודת חתן ועשה רקוד ובדיחות של שחוק כדי שישחק החתן ולא דבר בשבח הכלה כלל, הרי זה מעציב החתן, כי יאמר החתן בלבו, אם המקח של האשה הוא טוב למה זה עושה בדיחות כדי שאשחק, הלא אנכי ראוי שאשחק ואשמח על מקחי, אלא ודאי זה סובר כאותם הדעות שחושבין נשואי האדם אשה הוא מקח רע שראוי להתעצב בו, לכך עשה בדיחות כדי להעביר הצער לפי שעה, וכמ"ש אותו האיש שקנה הכלי הנזכר.<br><b>נמצא</b> הבא לסעודת חתן ונהנה שם אף על פי שלא שבח הכלה, הרי זה משמח את החתן, כי זו הוכחה ש'מָצָא אִשָּׁה מָצָא טוֹב' לכן באו לאכול עם החתן ביום טובה, וכל שכן אם ישבחו הכלה ששבחו מקחו בפירוש שבדבר זה סתרו דעת אותם הקורין תגר על נשואין. אך מי הוא זה הַנֶּהֱנֶה מִסְּעוּדַת חָתָן וְאֵינוֹ מְשַׂמְּחוֹ, אלא הוא משתדל לעשות שחוק במילי דבדיחותא כדי לעורר שמחה לחתן, דזה ודאי מעציב לב החתן כדאמרן, לכך עוֹבֵר בְּחָמֵשׁ קוֹלוֹת ולז"א <b>כָּל הַנֶּהֱנֶה מִסְּעוּדַת חָתָן וְאֵינוֹ מְשַׂמְּחוֹ</b> דהיינו: נכנס אצלו לסעודה ועושה דברים שדוחין השמחה מלב החתן, כגון שהוא משתדל לעשות מילי דבדיחותא בלבד, הרי זה <b>עוֹבֵר בַּחֲמִשָּׁה קוֹלוֹת.</b><br>ובזה הביאור שביארתי בס"ד, יבא נכון מנהג העולם בזמן הזה, שבאים ליהנות מסעודת חתן ואינם משבחין הכלה בפניו, כי אם אוכלים ושותים בשמחה של פזמונים בשתיקה, ולפי פשט המאמר עוברים בַּחֲמִשָּׁה קוֹלוֹת, אך לפי ביאורינו בס"ד, דאכילה ושתיה בשמחה זו היא שמחת החתן אף על פי שלא דברו בשבח הכלה, ורק העושה בדיחות לשחק החתן ואינו משבח את הכלה, זה הוא מעציב לב החתן בעיקר המקח שלו וְעוֹבֵר בַּחֲמִשָּׁה קוֹלוֹת וכל זה אני כותב דרך דרש על פי אותה הקדמה שכתבתי לעיל בדעות קצת פלוספים וכאמור.
<b>וְאִם מְשַׂמְּחוֹ, מַה שְּׂכָרוֹ? אָמַר רַבִּי יְהוֹשֻׁעַ בֶּן לֵוִי: זוֹכֶה לְתוֹרָה שֶׁנִּתְּנָה בְּחָמֵשׁ קוֹלוֹת.</b> נ"ל בס"ד, כיון דעשה מצוה ב'<b>שמחה</b>' שהיא אותיות '<b>חמשה</b>' לכך זוכה לתורה שניתנה בחמשה קולות. והא דזכר 'קוֹלוֹת', מפני כי ידוע קולות דמתן תורה היה בהם נס, כמ"ש וְכָל הָעָם רֹאִים אֶת הַקּוֹלֹת <small>(שמות כ, טו)</small> שהיו רואין בעיניהם הקולות ממש. וידוע דחתן וכלה רמוזים באותיות <b>נֵס</b>, כי החתן אחוז בשם הוי"ה דמילוי אלפי"ן <small>[יו"ד ה"א וא"ו ה"א עולה 45]</small> שהוא מספר <b>אָדָם</b> <small>[45]</small>, והכלה אחוזה בשם <b>אדנ</b>"<b>י</b> שמספרו ס"ה <small>[65]</small> שהוא מספר <b>הֵיכָל</b> <small>[65]</small>, כמ"ש וַיְיָ בְּהֵיכַל קָדְשׁוֹ הַס מִפָּנָיו כָּל הָאָרֶץ <small>(חבקוק ב, כ)</small> וְ<b>כַּלָּה</b> אותיות <b>הֵ</b>י<b>כָל</b> אם תניח חיר"ק במקום יו"ד. והנה מ"ה <small>[45]</small> וס"ה <small>[65]</small> עולה <b>נֵס</b> <small>[110]</small>, נמצא רמוזים בנס, לכך המשמח חתן וכלה, זוֹכֶה לְתוֹרָה שֶׁנִּתְּנָה בַּחֲמִשָּׁה קוֹלוֹת שהיו נראין בדרך נֵס.
<h2>דף ז.</h2>
<b>הַמְתֵּן לִי עַד שֶׁיַּעַבְרוּ פָּנִים שֶׁל זַעַם וְאַנִּיחַ לְךָ.</b> נ"ל בס"ד, ז<b>י</b>"<b>ן</b> ע<b>י</b>"<b>ן</b> מ"<b>ם</b> המלוי שהוא פנים של הפשוט הוא אותיות <b>נימין</b>, רמז לשערות שנקראו בשם נימין שהם בחינת דינים קשים כנודע, נמצא הדינין רמוזים בפנים של אותיות זַעַם, ולז"א לו: הַמְתֵּן לִי עַד שֶׁיַּעַבְרוּ פָּנִים שֶׁל זַעַם.
<b>מַאי טַעְמָא לָא רָכַבְתְּ אַסּוּסְיָא.</b> י"ל מה להם לשאול אותו שאלה, ומי הכניסם בדבר זה?<br>ונ"ל בס"ד, כי דרך עוברי דרכים ללכת ביחד בצוותא חדא, ורוכבי סוסים ילכו בפני עצמם לבדם, ורוכבי אתונים בפני עצמם, כי אין מהלך האתון שוה עם מהלך הסוס. ולכן כיון שהם יצאו מן העיר ללכת ביחד למקום אחד בצוותא חדא, קראו עליו תגר ברכיבתו על האתון, כיון דידע שהם רוכבי סוסים, צריך שגם הוא ירכב על סוס, כדי שישוה מהלכו עמהם ביחד.
<b>בְּהַנָךְ תְּלָת שָׁעֵי קָמַיְתָא, כִּי חִוְרָא כַּרְבַּלְתָּא דְּתַרְנְגוֹלָא, וְקָאִי אֲחַד כַּרְעָא.</b> קשה, אם כן מאי רבותיה דבלעם הא כל אדם יוכל לעשות זאת על ידי תרנגול?<br>ונ"ל בס"ד, חִוְרָא דְּכַּרְבַּלְתָּא יורה שאותו הרגע יהיה בתוך אותה השעה משלשה שעות, אבל לא יוודע באיזה רגע מן השעה יועיל, ובלעם יודע הרגע ממש. ואם תאמר, אם כן מה הועיל ריב"ל בדבר זה של תרנגול כיון דמזה לא יוודע הרגע? נ"ל בס"ד, כי כיון שידע השעה שבה נעשה הרגע, אז אם יקלל באותה שעה אף על פי שאינו ממית לגמרי מחמת שלא כון הרגע, עם כל זה דברים שמבקש באותה השעה יהיו רצויים ומקובלים מן השמים, שיעשו רושם אף על פי שאין נעשה פועל רע של קללה ממש.<br>ובזה יובן בס"ד, נְאֻם בִּלְעָם בְּנוֹ בְעֹר וּנְאֻם הַגֶּבֶר שְׁתֻם הָעָיִן <small>(במדבר כד, טו)</small>. פירוש נְאֻם בִּלְעָם בְּנוֹ פירוש: הכנתו תהיה בזמן שיש בו רע, והיינו בעוד – בו רע, אבל נְאֻם הַגֶּבֶר – הוא התרנגול הנקרא גבר, אין בו הבנה להבין הרגע אלא שְׁתֻם הָעָיִן מזה הגבר.
<b>יוֹמָא חַד שָׁקַל תַּרְנְגוֹלָא וְאוּקְמֵיהּ בֵּין כַּרְעֵיהּ דְּעַרְסָא וְעַיֵין בֵּיהּ.</b> קשה, מאי קמ"ל בעל המאמר בזה שאוקים התרנגול בין כרעי המטה, וסגי לומר שקל תרנגולא ועיין ביה? ונ"ל בס"ד, דאם היה מביא התרנגול בחדר ישיבתו לא היה המין בא אליו לביתו לצערו בתלת שעי קמייתא, כי היה אומר למה הביא תרנגול לחדרו, אלא ודאי כדי לידע העת שמצליח בקללה כדי לקללו בעת שהוא מצערו בקושיות, לכך היה מצערו בתלת שעי קמייתא, לכך התחכם לקשור התרנגול בכרעי המטה ששוכב עליה, כי בזה יחשוב המין שהביא התרנגול אצל מטתו בשביל כדי לעמוד בחצות לילה, ולא יבא לחשוב שהביאו כדי לקלל.
<b>טוֹבָה מַרְדּוּת אַחַת בְּלִבּוֹ שֶׁל אָדָם יוֹתֵר מִכַּמָּה מַלְקֻיּוֹת, שֶׁנֶּאֱמַר <small>(הושע ב, ט)</small> "וְרִדְּפָה אֶת מְאַהֲבֶיהָ וְגוֹ', וְאָמְרָה: אֵלְכָה וְאָשׁוּבָה אֶל אִישִׁי הָרִאשׁוֹן, כִּי טוֹב לִי אָז מֵעָתָּה".</b> קשה, מנ"ל מהאי קרא דמ"ש אֵלְכָה וְאָשׁוּבָה משום שברון לב והכנעתו, ודילמא אמרה כן מחמת קושי היסורין שזכר הכתוב בתחילה, והכי קאמר כשיש לה בטחון באוהביה אף על פי שהיסורין קשים לא היו פועלים בה פועל זה שחשבו, מפני שבטוחה באוהביה שיצילוה, אבל אחר שהוסרה הבטחתה אז עשו היסורין פועל בקרבה שאמרה אֵלְכָה וְאָשׁוּבָה.<br>ונ"ל בס"ד דדייק מכפל הלשון וְרִדְּפָה אֶת מְאַהֲבֶיהָ וְלֹא תַשִּׂיג אֹתָם ואמר עוד וּבִקְשָׁתַם וְלֹא תִמְצָא והיינו הך? ונראה הכונה, יש אדם שלא ישיג המבוקש שלו אך אין לו מזה שברון לב כי אם צער דוקא על שלא השיג המבוקש. ויש שמלבד הצער שמצטער על העדר בקשתו, עוד יש לו שברון לב ועגמת נפש מאד.<br>והיינו ראובן יש לו ב׳ אוהבים, שמעון ולוי ומרוב אהבתו בם נתן להם קרן מן ממונו, ועשה להם משא ומתן וכמה טובות עד שנעשו עשירים על ידו. ואחרי זה נהפך עליו הגלגל והיה דחוק הרבה, והוצרך לסך מאה דינרים, ואמר אלך אצל שמעון ואקח סך זה ממנו הן בתורת הלואה הן בתורת מתנה, כי אני הניתיו והטבתי לו הרבה והרויח מידי עשרים אלף דינרים. והלך לביתו ולא מצאו, ויאמרו לו: עתה הלך לחוץ לער, והלך אחריו במרוצה שיעור שעה אחת ולא השיגו, והוכרח לחזור, אך נצטער מאד על יגיעתו וטרחתו שרדף אחריו שהיתה על חנם שלא השיגו, וגם חרה לו על עצמו שאם היה הולך קודם רביע שעה היה מוצאו בביתו. וכשחזר הלך אצל לוי ליקח ממנו מאה דינרים שגם הוא אהובו ונהנה ממנו בטובה שהטיב עמו כמו שמעון. וכשבא לביתו מצאו בביתו ויאמר לו להלוות לו מאה דינרים, והשיב לו לוי: מי אתה איני מכירך מעולם, וחזר לאחוריו וזלגו עיניו דמעות הלוך ילך ובכה. א"ל בנו שהיה הולך עמו אצל זה וזה, למה כאן בדברי לוי בבית, וכשהלכת לבית שמעון לא בבית, והלא כאן וכאן ריקם יצאת ולא לקחת כלום. א"ל: שמעון לא דבר עמי כלום ולא עשה לי אונאת דברים, אלא אני לא מצאתיו, לכך נצטערתי על יגיעה שלי שיגעתי לחנם ברדפי אחריו ולא השגתיו, ואם הייתי משיגו אפשר שהיה עושה לי בקשתי. אך לוי עשה לי אונאת דברים שאמר לי מי אתה איני מכירך, והוא כבר נהנה ממני אלפי פעמים על מאה דינרים, ועתה מלבד שלא מצאתי כלום ממנו, עוד כיחש ואמר איני מכירך, לכך בכיתי.<br>וכן כאן הכתוב תרתי מילי קאמר: הא', וְרִדְּפָה אֶת מְאַהֲבֶיהָ וְלֹא תַשִּׂיג אֹתָם, שיש לה אוהבים שהיא בטוחה לקבל מהם טובה, והלך אצלם לקבל טובה מהם ולא תשיגם שכבר יצאו מפתח ביתם ולא נודע עקבותם, ועל זה לא יש לה שברון לב כי אם רק צער על אשה טרחה ויגעה לקבל טובה מהם ולא קבלה. ועוד שנית יתירה על זאת, בִקְשָׁתַם לאותם אוהבים להראות לה אהבתם וְלֹא תִּמְצָאֵם באותה אהבה היא מצפה להיות בהם, כי יכחישו באהבתם, ודא עקא שיש בה שיעור לשברון לב דכחשו בה לגמרי, לכן נשבר לבה על זאת ואמרה אֵלְכָה וְאָשׁוּבָה.
<b>שְׁלֹשָׁה דְּבָרִים בִּקֵּשׁ מֹשֶׁה מִלִּפְנֵי הַקָּדוֹשׁ בָּרוּךְ הוּא וְנָתַן לוֹ.. בִּקֵּשׁ לְהוֹדִיעוֹ דְּרָכָיו שֶׁל הַקָּדוֹשׁ בָּרוּךְ הוּא, וְנָתַן לוֹ שֶׁנֶּאֱמַר הוֹדִעֵנִי נָא אֶת דְּרָכֶךָ.</b> הקשה הרב פני יהושע ז"ל, היכא רמיזא תשובת הקב"ה בפסוק. ותירץ, דרמיזא במה שהשיב לו הקב"ה וְקָרָאתִי בְשֵׁם יְיָ לְפָנֶיךָ <small>(שמות לג, יט)</small> והיינו שלימדו סדר י"ג מדות, ושם נאמר פֹּקֵד עֲוֹן אָבוֹת עַל בָּנִים וכו' <small>(שם לד, ז)</small>, ע"ש.<br>ואנא עבדא אמרתי, החילוק שבין הרשעים עצמן לגמור ואינו גמור, אין צריך שיהיה לו רמז במקרא, כיון דנרמז בקרא החילוק בצדיקים בין גמור לאינו גמור, אז ממילא שמעינן החילוק ברשעים עצמן הוא גם כן על דרך זה, לחלק בין גמור לאינו גמור.<br><b>ברם</b> מקשים העולם דפסוק הוֹדִעֵנִי נָא אֶת דְּרָכֶךָ <small>(שם לג, יג)</small> הוא קודם פסוק של בְּלֶכְתְּךָ ושל וְנִפְלֵינוּ <small>(שם טז)</small>, והו"ל לר"י לסדר הבקשות של משה רבינו עליו השלום ע"ס המקרא להזכיר ולומר בקש להודיעו דרכיו קודם שיאמר בקש שתשרה שכינה בישראל?<br>ונ"ל בס"ד, דהתנא סידר הבקשות כפי סדר המקראות דרמוז בהם הנתינות של הבקשות, והוא: כי נתינה שנתן לו על שתי בקשות של השראת שכינה בישראל ושלא תשרה שכינה באומות, נרמזו בפסוק הַדָּבָר הַזֶּה אֲשֶׁר דִּבַּרְתָּ אֶעֱשֶׂה <small>(שם יז)</small>, אך תשובתו לבקשת " הוֹדִעֵנִי נָא אֶת דְּרָכֶךָ נרמזה בפסוק וְקָרָאתִי בְשֵׁם יְיָ לְפָנֶיךָ וְחַנֹּתִי אֶת אֲשֶׁר אָחֹן וכו' <small>(שם חי)</small>, וזה הפסוק נכתב אחר פסוק אֲשֶׁר דִּבַּרְתָּ אֶעֱשֶׂה.
<b>אֶלָּא הָכִי קָאָמַר לֵיהּ "צַדִּיק וְטוֹב לוֹ", צַדִּיק גָּמוּר.</b> נ"ל בס"ד, בא לפרש דמ"ש ר"י צַדִּיק בֶּן צַדִּיק, ר"ל: צַדִּיק גָּמוּר, ולאו באב ובן ממש איירי, והיינו כי ידוע דהמחשבה נקראת 'אב' והמעשה נקראת 'בן' אליה, כי נולדת מן המחשבה, דבתחלה יחשוב ואח"כ יעשה. והנה צַדִּיק גָּמוּר, זה העושה מצוה וגם כונתו ומחשבתו היא לשם שמים, נמצא זה במעשה שעשה נקרא צַדִּיק בֶּן צַדִּיק, כי במעשה שהיא במדרגת בן הוא צדיק, וגם במחשבה שהיא אב צדיק שחישב לשם שמים. אך אם מחשבתו שלא לשמה אלא לשם פניה, הרי מצד המחשבה הרשיע שחשב פיגול, ורק במעשה הוא צדיק, לכן זה נקרא צַדִּיק שֶׁאֵינוֹ גָּמוּר, וגם נקרא צַדִּיק בֶּן רָשָׁע, כי המעשה שהיא בסוד צדיק, הנה היא בן למחשבה של פגול שהרשיע בה.
<h2>דף ז:</h2>
<b>עַד שֶׁבָּא אַבְרָהָם וּקְרָאוֹ 'אָדוֹן'.</b> נ"ל בס"ד הטעם, כי תיקון העולמות אחר חטא אדם הראשון התחיל מן אברהם אבינו עליו השלום, וכמ"ש <small>(אבות פ"ה, ג)</small> עַד שֶׁבָּא אַבְרָהָם וְקִבֵּל שְׂכַר כֻּלָּם. וידוע כל תיקון התחלתו מן העשייה ששם שער השמים, כי העשיה היא שם 'אדני' שבמילואו תרע"א <small>[במילוי אל"ף דל"ת נו"ן יו"ד עולה 671]</small>, לשון שער שתרגומו תרעא, ולכן אומרים אֲדֹנָי שְׂפָתַי תִּפְתָּח. ולכן שם המאיר בעולם העשיה הוא 'אל אדני' ולכן <b>אברהם</b> <small>[248]</small> ששמו שמונה פעמים <b>אל</b> <small>[31]</small> קראו להקב"ה בשם 'אדני' להמשיך הארת שם 'אדני' בעשיה, שמשם מתחיל התיקון של העולמות.<br>ובזה יובן בס"ד מ"ש אחרי זה, אַף דָּנִיֵּאל לֹא נַעֲנָה, אֶלָּא בִּשְׁבִיל אַבְרָהָם, דכתיב <small>(דניאל ט, יז)</small> לְמַעַן אֲדֹנָי בִּשְׁבִיל אַבְרָהָם שֶׁקְּרָאֲךָ 'אָדוֹן' והכונה: כי ידוע מ"ש רבינו ז"ל שדניאל השיג בעשיה, ולכן ראה עתיק יומין היינו דעשיה ולא למעלה. וכיון דאברהם המשיך הארת שם 'אדני' בעשיה ושם התחיל תיקון העולמות, לכך נענה בזכות אברהם אע"ה בעולם אשר השיג הוא עצמו.
<b>מַאי 'רוּת'? אָמַר רַבִּי יוֹחָנָן: שֶׁזָּכְתָה וְיָצָא מִמֶּנָּה דָּוִד, שֶׁרִוָּהוּ לְהַקָּדוֹשׁ בָּרוּךְ הוּא בְּשִׁירוֹת וְתִשְׁבָּחוֹת.</b> מקשים, למה שואל על רוּת, ולא שאל על אמהות ועוד צדקניות דקדמי לרות? ונ"ל בס"ד, דהשואל ידע ושמע הטעם שנקראת <b>רוּת</b> <small>[606]</small> על שם תר"ו מצוות שנוסף לה, כי בהיותה בכלל בני נח לא היתה חייבת אלא שבעה מצוות ועתה תרי"ג, נמצא הוסיפה תר"ו <small>[606]</small> מצוות, לכך נקראת <b>רוּת.</b> אך הוא מקשי, דהו"ל לקרותה 'תרו', ומאי רות? ומשני שריוהו להקב"ה, לכך הפך אותיות 'תרו' לאותיות 'רות' כדי שיהיה בשמה משמעות של רווי, וסדר 'תרו' אין בו שורש הרוואה ורווי.
<b>כָּל דִּבּוּר וְדִּבּוּר שֶׁיָּצָא מִפִּי הַקָּדוֹשׁ בָּרוּךְ הוּא לְטוֹבָה, אֲפִלּוּ עַל תְּנַאי, לֹא חָזַר בּוֹ. מְנָא לָן? מִמֹּשֶׁה רַבֵּנוּ, שֶׁנֶּאֱמַר <small>(דברים ט, יד)</small> "הֶרֶף מִמֶּנִּי וְאַשְׁמִידֵם וְאֶמְחֶה אֶת שְׁמָם וְגוֹ'.</b> מקשים, אמאי לא הביא פסוק שלח לך <small>(במדבר יד, יב)</small> אַכֶּנּוּ בַדֶּבֶר וְאוֹרִשֶׁנּוּ וְאֶעֱשֶׂה אֹתְךָ לְגוֹי גָּדוֹל וְעָצוּם מִמֶּנּוּ? ונ"ל בס"ד, דהתם יש לפרש גדול בחכמה ועצום בגבורה, ומנ"ל לפרש על רבוי והוכחה דאוקמיה בזרעיה איירי ברבוי דכתיב: רָבוּ לְמָעְלָה רֹאשׁ, <small>(דברי הימים א' כג, יז)</small> לכן הביא פסוק עקב <small>(דברים ט, יד)</small> דכתיב וָרָב מִמֶּנּוּ, דנקיט לשון רבוי. אבל אין לתרץ משום דפסוק שלח לך לא נקיט הבטחה זו בתנאי כדהכא, דאם כן תיקשי מאי מוכיח מפסוק הֶרֶף מִמֶּנִּי דאפילו על תנאי אינו חוזר ממה שמצינו דאוקמיה בזרעיה דכתיב וּבְנֵי רְחַבְיָה רָבוּ, דדילמא הא דרבו מששים רבוא לאו משום מילתא דפרשת עקב, אלא משום מילתא דשלח לך דהיתה הבטחתו בלי תנאי, אלא ודאי גם מילתא דשלח לך חשיב על תנאי, כיון דנקיט להו בהדי אהדדי אַכֶּנּוּ בַדֶּבֶר וְאוֹרִשֶׁנּוּ וְאֶעֱשֶׂה אֹתְךָ לְגוֹי גָּדוֹל, דמשמע אם יהיה כך יהיה כך, ואם לא יהיה כך לא יהיה כך.
<h2>דף ח.</h2>
<b>וְאֵינוֹ נִכְנָס שָׁם לְהִתְפַּלֵּל י"ל, הול"ל וְאֵינוֹ הוֹלֵךְ שָׁם אוֹ וְאֵינוֹ בָּא שָׁם.</b> ונ"ל, דלא מקרי שָׁכֵן רַע, אלא בהיכא דהוא הולך ברחוב העיר והגיע ועבר על פתח בית הכנסת וְאֵינוֹ נִכְנָס שָׁם לְהִתְפַּלֵּל אלא הולך לדרכו ונכנס ובא לביתו, זה נקרא שָׁכֵן רַע, ולהכי דייק לומר וְאֵינוֹ 'נִכְנָס' דאינו חסר הליכה וביאה מביתו לבית הכנסת כי הוא כבר עבר על פתח בית הכנסת ולא נִכְנָס, אבל היכא דהוא יושב בביתו ואינו הולך לבית הכנסת, אף על גב דלאו שפיר עבד, סבר מר אין זה נקרא שָׁכֵן רַע.<br>ומה שנקרא <b>שָׁכֵן רַע</b>, נ"ל בס"ד, כי בית הכנסת הוא מקום המיוחד להשראת שכינה שנקראת בשם <b>שער</b>, כי היא סוד שם 'אדני' אשר במילואו עולה מספר <b>תרע</b>"<b>א</b> <small>[במילוי אל"ף דל"ת נו"ן יו"ד עולה 671]</small>, לשון שער שהוא תרגום של שער, ולכן אומרים אֲדֹנָי שְׂפָתַי תִּפְתָּח. גם עוד השכינה נקראת בשם <b>כן</b>, כנזכר בספר מא"א, כי המלכות סופא דכל דרגין שהיא כן לכל הספירות. ולכן כיון שזה לא נכנס לבית הכנסת שהוא מקום המיוחד להשראת שכינה שנקראת <b>שער</b> ונקראת <b>כן</b> יתהפכו לו צירופים של שער כן לצירוף <b>שָׁכֵן רַע</b>, דהאותיות שוין הם.<br>ועוד נ"ל בס"ד מה שקראו שָׁכֵן רַע, כי כל איש ישראל אחוז ודבוק באור השכינה השורה בבית הכנסת, וההולך שם הוא אחוז ודבוק באור השכינה, ולהיפך מי שאינו רוצה לילך שם להדבק באור השכינה שם, הנה נשלף ונעקר ממקום אחיזתו בקדושה 'ואותיות השכנים' לאותיות <b>רע</b> באלפא ביתא הם אותיות <b>שף</b>, דפירושו: נשלף ונסע מדוכתיה, וכמ"ש רש"י וערוך עמ"ש בגמרא דמעילה דף כט, בי כנישתא דשף ויתיב בנהרדעא ע"ש, כן זה נשלף ונסע ונעקר מדוכתיה, הוא מקום השראת שכינה.
<b>מְקַדְּמֵי וּמֵחַשְׁכֵי לְבֵי כְּנִישְׁתָּא.</b> פירוש: מקיימים <small>(תהלים עב, ה)</small> יִירָאוּךָ עִם שָׁמֶשׁ בשחרית ומנחה. שמתפללים מנחה סמוך לשקיעת החמה, ועי"כ תפלת שחרית שלהם תהיה בזמן שמתפללים כנסיה האחרונה בירושלים, ומנחה שלהם תהיה עם כנסיה ראשונה של ערבית בירושלים.
<b>יִכָּנֵס שִׁעוּר שְׁנֵי פְּתָחִים וְאַחַר כָּךְ יִתְפַּלֵּל.</b> נ"ל בס"ד, רמזו לפי דרכם ענין אחר בזה, שצריך לעשות קודם תפלת העמידה <b>זווג הוי"ה אהי"ה שהם חוב בקריאת שמע</b>, ואחר כך יתפלל. ורמזו זה בְּשִׁעוּר שְׁנֵי פְּתָחִים, שכן פתח שיעורו ד' אמות, ושני פתחים הם שמונה אמות, כנגד שמונה אותיות 'הוי"ה אהי"ה'.
<b>אָמַר רַבִּי חֲנִינָא לְעֵת "מְצֹא" זוּ אִשָּׁה, שֶׁנֶּאֱמַר <small>(משלי יח, כב)</small> מָצָא אִשָּׁה - מָצָא טוֹב.</b> י"ל לפי דרשה זו, איך שייך עם זה מ"ש בסוף הפסוק רַק לְשֵׁטֶף מַיִם רַבִּים אֵלָיו לֹא יַגִּיעוּ, <small>(תהלים לב, ו)</small> ויהיו הדברים קשורים זה עם זה?<br>ונ"ל בס"ד, דכל הרווחה שירויח האדם בלי עמל ויגיעה כלל נקרא עליה שם 'מְצִיאָה' יען כי המציאה תבא לידי האדם בלי עמל ויגיעה. והנה האדם כשנושא אשה שהיא בריה שלימה ונאה, אשר טרחו בה מולידיה בהריון ויניקה וגידול והשכלה עד שנעשית אשה בעלת קומה שראויה להנשא, הנה ראוי שיקרא על לקיחתו זו שם 'מְצִיאָה' שהוא לוקח בריה שלימה ותמימה בלי עמל ויגיעה. ולא עוד אלא שלוקח מאביה מעות של נדוניא ממון שלא עמל בו, וגם זה נקרא עליו שם 'מְצִיאָה' ולכך אמר הכתוב מָצָא אִשָּׁה מָצָא טוֹב, דנקיט עלה שם 'מְצִיאָה'.<br><b>והנה</b> יש חתן לוקח אשה ונותן עיניו בממון בית אביה, כי מלבד מה שפסקו לה בנדוניא, הוא מוצץ מאביה כמה הנאות בתוך החופה ואחר החופה, וגם בלידת בנים צועק תמיד הַב הַב! וְלֹא תִּשְׂבַּע עֵינָיו. ויש חתן כשלוקח אשה, שמח בחלקו בנדוניא שנתן לה אביה כרצונו הטוב, ואינו מבקש יותר.<br><b>מעשה</b> בחתן אחד שהיה טבעו אוהב ממון, והיה מבקש חוץ מן הנדוניא מינים מינים שונים כמעט קרוב לסך הנדוניא ובאופן שהיה מציק לחמיו בתביעות ובקשות אלו, עד שצריך לפשוט עורו מעליו. אמר לו חבירו, כל כך אתה מציק לחמיך ולא תחוש שאחרי זה כשיבא לך בת ותשיאנה, יהיה חתן שלך עושה לך כזאת ופושט עורך מעליך. אמר לו, אין דעות כל בני אדם שוים ואין טבעם ומדתם שוה, אני מצפה שיהיה מזל שלי טוב שיזדמן לי חתן שמח בחלקו, ואינו מבקש ממני דבר.<br>נמצא יש חתן מבזבז ממון חמיו, ורוצה שאשתו גם היתר שתולין בו הסל תקח לה ומצא, באופן שלא תניח שארית הפליטה בבית אביה, וזה ידמה לְשֵׁטֶף מַיִם רַבִּים, כי מאחר שהם מַיִם רַבִּים שוטפים הכל ולא ישאר מאומה.<br>וז"ש: <b>עַל זֹאת יִתְפַּלֵּל כָּל חָסִיד אֵלֶיךָ לְעֵת מְצֹא</b> – <b>זוּ אִשָּׁה</b>, דכתיב בה <b>מָצָא אִשָּׁה מָצָא טוֹב.</b> שהאשה וממון שלה באים ליד הבעל בלי עמל ויגיעה, דאז דומה זה למציאה, הנה מקדם קדמתא מתפלל לְעֵת מְצֹא, דהיינו: שמתפלל שיתן לו השי"ת יכולת להשיא בתו להגון לה, ויזמין לו מעות הנדוניא, ובכלל התפלה שמתפלל רַק לְשֵׁטֶף מַיִם רַבִּים, ר"ל: אותם החתנים שיש להם חמוד ממון הרבה, שדומין לשטף מים רבים שרוצים לשטוף כל ממון של אבי הבת, אֵלָיו לֹא יַגִּיעוּ, לא יזדמנו לו חתנים כאלו שמידתם וטבעם לבזבז ממון בית חמיהם, אלא יזדמן לו חתן השמח בחלקו.
<b>בַּמַּעֲרָבָא, כִּי נָסֵב אִנִּשׁ אִתְּתָא, אָמְרֵי לֵיהּ הָכִי 'מָצָא אוֹ מוֹצֵא'.</b> נ"ל בס"ד, כל איש ואשתו מזדווגים תחלה נשמותיהם בעולם הנשמות, ובאים לעולם הזה ומזדווגים בבחינת גופם. על כן יש אדם לוקח אשה בת זוגו שנזדווג עמה בעולם הנשמות, ויש לוקח אשה שאינה שלו אלא היא של אחרים, וכאן מָצָא אותה ולקחה ולא מָצָא אותה מקודם. וזה ניכר מן האהבה שיש ביניהם, אם רואה שלבה נמשך עליו ביותר ואוהבת אותו מאד מתחלת הנשואין, זו הוכחה שהיא בת זוגו שכבר נזדווג עמה בעולם הנשמות, שכבר מצא אותה קודם זה. ולכן שואלין אותו 'מָצָא אוֹ מוֹצֵא?' כלומר כיצד נגלה לך מן סימני האהבה, אם כבר מָצָא אותה קודם, שהיא בת זוגך, או אם זו אינה שלך אלא רק עתה בעולם הזה אתה מוֹצֵא אותה?
<b>אוֹהֵב ה' שְׁעָרִים הַמְּצֻיָּנִים בַּהֲלָכָה יוֹתֵר מִבָּתֵּי כְּנֵסִיּוֹת וּבָתֵּי מִדְרָשׁוֹת.</b> קשה, וכי בתי מדרשות לאו מצויינין בהלכה הם?<br>ונ"ל בס"ד, דבתי מדרשות בסתם קאי על מקום שלומדין בו מקרא, אבל שְׁעָרִים הַמְּצֻיָּנִים בַּהֲלָכָה קאי על בתי מדרשות שלומדין בו הלכות שהם תורה שבעל פה, וכן מפרש המהרש"א ז"ל. אך נ"ל, דבתי מדרשות בסתם, לומדים בהם תורה שבעל פה משנה ותלמוד הרבנים עם התלמידים. אך שְׁעָרִים הַמְּצֻיָּנִים בַּהֲלָכָה, יושבים שם דייני איסור והיתר ודייני ממונות שמורין שם הלכה למעשה, שכל מי שיש לו שאלה לענין מעשה יבא שם ויורו לו, הן בדיני איסור והיתר, הן בדיני ממונות, ולהכי נאהבים יותר לפניו יתברך, בשביל ששם נמצאים הלכה למעשה ולא דרך למוד בלבד.<br>[<b>נוסח אחר</b>] קשה, וכי בתי מדרשות לאו מצויינים בהלכה הם? ופירשתי בסה"ק בְּנָיָהוּ (לעיל) כי בתי מדרשות שם לומדים החכמים עם התלמידים שמלמדים אותם מקרא, וגם מלמדים אותם משנה וגמרא שהוא גרסא וסברא, אך הלמוד הוא לתלמידים שצריכין ללמוד. אך שְׁעָרִים הַמְּצֻיָּנִים בַּהֲלָכָה, הם בית המדרש שמתאספים שם חכמי הדור שכבר נסמכו, והם לומדים כולם ביחד ונושאין ונותנין בהלכות. ושם יושב הנשיא וראש ישיבה, וכל מי שיש לו שאלה הן בדיני איסור והיתר הן בדיני ממונות יבא שם לשאול, ומשם הוראה יוצאה הלכה למעשה בכל דבר ודבר. ועליהם אמר ר"ג לרבי שמעון בברכות כששאל על תפלת ערבית, וכן לרבי צדוק בברכות כששאל על הבכור, המתן עד שיכנסו בעלי תריסין לבית המדרש, וכשנכנסו עמד השואל ושאל. ובית המדרש הזה נקרא שְׁעָרִים הַמְּצֻיָּנִים בַּהֲלָכָה, דחביב לפני הקב"ה מפני שמשם הוראה יוצאה הלכה למעשה, ושם נפסקין ההלכות לענין מעשה, ולאו למגרס יושבים שם אלא להבין מתוך דבר ולדמות מילתא למילתא, ולחדש הלכות לאמיתה של תורה. כך פירשתי בס"ד בסה"ק בְּנָיָהוּ ע"ש.<br><b>אך</b> צריך להבין למה קרי להו שַׁעֲרֵי צִיּוֹן?<br> ונראה כי צִיּוֹן הוא ר"ל: סימן, וכמ"ש בעירובין <small>(נד:)</small> הַצִּיבִי לָךְ צִיֻּנִים <small>(ירמיה לא, כ)</small> 'עשי ציונין לתורה' מאי משמע דהאי צִיּוֹן לישנא דסימנא הוא? דכתיב וְרָאָה עֶצֶם אָדָם וּבָנָה אֶצְלוֹ צִיּוּן <small>(יחזקאל טל, טו)</small> ע"ש. וכן החכמים המורים שם הלכה לכל שואל, הם צריכים להביא ראיה והוכחה לכל דבר הלכה אשר יתחדש. דהא ודאי אין כל אופני השאלות אשר יבואו לפניהם נמצאים מפורשים במשנה ובקבלה שיש בידם, אלא הם צריכים להשיב תשובה לשאלה, ולעשות לאותה תשובה הוכחה וראיה מדין אחר שאמור במשנה שבידם. וזו ההוכחה והראיה, נקראת צִיּוּן, שהוא ר"ל, סימן ורמז לאותו דבר הנשאל, דעליו נאמר הַצִּיבִי לָךְ צִיֻּנִים – עשו ציונים לתורה. ולכן בתי מדרשות אלו שמהם הוראה יוצאה לכל שואל, נקראים שַׁעֲרֵי צִיּוּן, יען כי לכל הלכה עושין לה סימן, דהיינו ראיה והוכחה בהוראתם בה.<br>גם האר"י ז"ל פירש מילת 'ציון' כמו צִנָּה הַסּוֹחֶרֶת, ועניינה על הנסבב, כן הַצִּיּוּן הַלָּז. וגם לזה הביאור יבא נכון הדבר שפירשנו בזה שמביאין הוכחה וראיה לכל הלכה אשר מורין שם, וקרי צִיּוּן להראיה וההוכחה, והוא לשון צִנָּה שענינה ההוכחה על ההלכה, כמו צִנָּה הַסּוֹחֶרֶת, וענינה על הנסבב.
<b>דְּאִלּוּ גַּבֵּי יְרֵא שָׁמַיִם כְּתִיב <small>(תהלים קכח, א)</small> אַשְׁרֵי אִישׁ יָרֵא אֶת יְיָ.</b> פירוש, תרתי קאמר, חדא בירא שמים כתיב אַשְׁרֵי אִישׁ, ר"ל השבח לו רק בעודו אִישׁ, דהיינו בבחרותו, אבל בזקנותו אין לו שבח אם הוא ירא שמים, כיון דבטלה תאות עולם הזה ממנו בטבע. ואילו גבי נהנה מיגיע כפו כתיב אַשְׁרֶיךָ בסתם, דמשמע כל עת הן בזקנה הן בבחרות, ועוד שנית, דכאן קאמר אַשְׁרֶיךָ בעולם הזה וטוב לך לעולם הבא, וגבי ירא שמים לא כתיב טוֹב לָךְ.
<h2>דף ח:</h2>
<b>אֵין נוֹשְׁקִין אֶלָּא עַל גַּבֵּי הַיָּד.</b> פירש רש"י ז"ל 'דרך חשיבות הוא זה מפני הרוק, כי בתוך היד אוחז האדם מאכל ונוגע בו, ואם מחמת נשיקה ילכלך תוך היד בדוק ימאס המאכל, מה שאין כן גב היד אין אוחז שם מאכל' והוא נכון.<br>ועוד נ"ל בס"ד טעם לגב היד, כי כל נשיקה היא אות של אהבה, ורמז לו: אף על פי שאין אתה מהנה אותי אלא מתנהג עמי כגב היד שאין בו בית קבול, אני אוהב אותך ועושה לך אות של אהבה בנשיקה. מה שאין כן תוך היד, יורה על קבלת הנאה, כי המהנה חבירו פותח ידו לתת לו מלא עומסו, אבל אם אינו מהנה חבירו אז מראה לו גב ידו. גם אחורי אות <b>יַ</b>"<b>ד</b> הוא אותיות <b>גֵּ</b>"<b>ט</b> שמורה על גרושין והבדלה זה מזה, ובנשקו אותו על גב ידו רומז לו אף על פי שאתה דוחה ומגרש אותי, אני אוהב אותך.
<h2>דף ט.</h2>
<b>כְּשֶׁנִּגְאֲלוּ יִשְׂרָאֵל מִמִּצְרַיִם לֹא נִגְאֲלוּ אֶלָּא בָּעֶרֶב.</b> נ"ל בס"ד, הטעם שהתחילה הגאולה בלילה, כי בלילה שולטת הנוקבא דקדושה, וגאולת מצרים היתה בסוד הנוקבא, דלכן אמרו <b>שירה</b> לשון נקבה, ולעתיד יאמרו <b>שיר</b> לשון זכר, כי הגאולה העתידה היא בסוד זכר. ובזה פירשתי בס"ד שֶׁבְּשִׁפְלֵנוּ זָכַר לָנוּ <small>(תהלים קלו, כג)</small>, ר"ל: גאולה בסוד 'זָכָר' לָנוּ ולכן כִּי לְעוֹלָם חַסְדּוֹ! לא יש אחריה שעבוד אלא גאולת עולם תהיה. ונמצא יציאתם מן הארץ היתה ביום, ויציאתם אֲשֶׁר הוֹצֵאתִיךָ מֵאֶרֶץ מִצְרַיִם <small>(שמות כ, ב)</small>, והיינו: מֵאֶרֶץ לחוד וּמִמִּצְרַיִם לחוד, זה בַּיּוֹם וזה בַּלַּיְלָה.
<b>אָמַר רַבִּי אַמִי מְלַמֵּד שֶׁעֲשָׁאוּהָ כִּמְצוּדָה שֶׁאֵין בָּהּ דָּגָן, וְרֵישׁ לָקִישׁ אָמַר עֲשָׁאוּהָ כִּמְצוּלָה שֶׁאֵין בָּהּ דָּגִים.</b> נ"ל בס"ד טעמא לתרווייהו, כי ידוע שבזכות המצוה של קרבן פסח שקיימו ישראל באותה הלילה יצאו ממצרים, שנשלם הבירור ועל ידי כך יצאו. ונודע כי שלימות המצוה היא בארבעה, שהם: מעשה, דבור, כונה, ומחשבה, ולכן שותין ארבעה כוסות בליל פסח ואוכלין ארבע כזיתים מצה. וכיון דמצות קרבן פסח נעשית בשלימות הארבעה הנז', בזה נשלם הבירור, ולכן אמר <b>עֲשָׁאוּהָ כִּמְצוּדָה</b>, שאם תניח אות <b>ד</b>' שהוא כנגד ארבעה הנז' בתוך אותיות <b>מִצְוָה</b>, יהיה צירוף <b>מְצוּדָה.</b> וְרֵישׁ לָקִישׁ סבירא ליה <b>עֲשָׁאוּהָ כִּמְצוּלָה</b>, פירוש: גם לדידיה המצוה של קרבן פסח הגינה ונשלם הבירור ויצאו, אך ס"ל שנצטרף עמה זכות לימוד התורה שעתידין לקבל אף על פי שעדיין לא קבלו, וכמ"ש וְזֶה לְּךָ הָאוֹת כִּי אָנֹכִי שְׁלַחְתִּיךָ בְּהוֹצִיאֲךָ אֶת הָעָם מִמִּצְרַיִם תַּעַבְדוּן אֶת הָאֱלֹהִים עַל הָהָר הַזֶּה <small>(שמות ג, יב)</small>. וזכות התורה רמוז באות <b>ל</b>' שהוא לשון לימוד, ולכן הוא גבוה מכל האותיות, ואם תניח אות ל' בתוך אותיות <b>מִצְוָה</b>, יהיה צירוף <b>מְצוּלָה</b>, לז"א עֲשָׁאוּהָ כִּמְצוּלָה.
<h2>דף י.</h2>
<b>בַּהֲדֵי כִּבְשֵׂי דְּרַחְמָנָא לָמָּה לָךְ.</b> נ"ל בס"ד, המלוי של אותיות <b>רַחֲמָנָא</b> כזה: רי"<b>ש</b> חי"<b>ת</b> מ"<b>ם</b> נ<b>ו</b>"<b>ן</b> א<b>ל</b>"<b>ף</b>, הוא אותיות <b>לְנַפְשׁוֹתָם.</b> והמלוי הזה קרי ליה 'כבשי דרחמנא' כי המילוי כבוש תוך אותיות הפשוט. ורמז לו, אתה אינך עושה אלא הגופים שלהם, אבל הנפשות הקב"ה עושה ונותן. ואין האדם עושה רע אלא על ידי התחברות נפשו בגופו, כי נפשו בהיותה תחלה תוך הסיגים והקליפות מכח חטא אדם הראשון, יש גובר עליה הרע וחוטאת, ואתה מה לך להביט על הגופים שיש לך שותפות בהם, הבט לנפשותם שאין לך שותפות בהם, ועל כן אין לחוש לעצמך ולהמנע מן פריה ורביה שעושה גופים ואינה עושה נפשות.
<b>אֲפִלּוּ חֶרֶב חַדָּה מֻנַּחַת עַל צַוָּארוֹ שֶׁל אָדָם אַל יִמְנַע עַצְמוֹ מִן הָרַחֲמִים.</b> י"ל למה הוצרך לומר חַדָּה, די למנקט חֶרֶב סתם? ונ"ל בס"ד, דאיתא בזוהר הקדוש <small>(משפטים קטו:)</small> יו"ד 'רישא' דחרבא, וא"ו 'גופא' דחרבא, ה"א ה"א 'תרין פיפיות' והיינו: כל דבר הנשלח על ידי הנביא הוא חותך כחרב זה שחותך, כן זה הדבור מוכרח שיתקיים. אך יש לדיבור ב' פיפיות, פירוש: שני פירושים, שסובל פירוש א' לטובה ופירוש א' להיפך. ואלו שני הפירושים שיש במשמעות הדיבור הם כנגד ב' ההי"ן, והיינו: פירוש שהוא לטובה כנגד ה"א ראשונה, ולהיפך כנגד ה"א אחרונה. ולז"א ה"א ה"א תרין פיפיות. ולז"א: אֲפִלּוּ חֶרֶב חַדָּה, פירוש: שראה הנביא דיבור שאין לו פירוש לטובה שהוא כנגד חד ה"א, אַל יִמְנַע עַצְמוֹ מִן הָרַחֲמִים, אלא יצפה להשי"ת שיהפוך לו הרעה לטובה, ולז"א: חֶרֶב חַדָּה קרי בה: חד ה"א.<br>[<b>נוסח אחר</b>] הא דאמר חֶרֶב חַדָּה, ולא אמר חֶרֶב סתם נ"ל בס"ד, דאמרו בזוהר הקדוש <small>(משפטים קטו:)</small> יו"ד 'פומא' דחרבא, וא"ו 'גופא' דחרבא, תרין ההי"ן, הם תרין פיפיות דיליה, ופירשתי בס"ד <small>(לעיל)</small> מה הרמז שיש בשתי פיפיות? ואמרתי, כי כל דבר קשה שיגיד הנביא בדבר ה', יש לו פירוש לטובה, ופירוש להיפך. דאם זכו יתקיים בהם פירוש הטובה, ואם לאו פירוש ההיפך. אך יזדמן דבר נבואה, שאין בו פירוש לטובה כי אם לרעה, ונמצא זה יש לו ה"א אחת, שהיא כנגד הקושי אל אותו דבר. ולזה אפילו חֶרֶב חַדָּה פירוש: חד ה"א, שאין לו פירוש שני שהוא לטובה, דאז הוי חֶרֶב זה בעל פה אחת, ולא כנגד ב' ההי"ן שהם תרין פיפיות, וא"כ הדבר קשה מאוד, עם כל זה לא ימנע מן הרחמים.
<h2>דף י:</h2>
<b>וַיַּסֵּב חִזְקִיָּהוּ פָּנָיו אֶל הַקִּיר וַיִּתְפַּלֵּל אֶל יְיָ. מַאי קִיר? אָמַר רַבִּי שִׁמְעוֹן בֶּן לָקִישׁ מִקִּירוֹת לִבּוֹ.</b> נ"ל בס"ד, אותיות <b>חִזְקִיָּהוּ</b> במילואם כזה: חי"ת זי"ן קו"ף יו"ד ה"ה וי"ו, תוך המלוי שהוא 'קירות לב' של אותיות שמו רמוז בם מספר שם <b>הוי</b>"<b>ה</b> <small>[26]</small> תוך ח<b>י</b>"ת ז<b>י</b>"ן ק<b>ו</b>"ף <small>[26]</small>, ומספר שם <b>אהי</b>"<b>ה</b> <small>[21]</small> תוך י<b>ו</b>"ד ה"<b>ה</b> ו<b>י</b>"ו <small>[21]</small>, הרי כאן יחוד עליון של 'הוי"ה אהי"ה' שהם סוד 'חו"ב' שעשה תחלה קודם תפילתו כדי שיצליח בתפילתו.
<b>נַעֲשֶׂה נָּא עֲלִיַּת קִיר קְטַנָּה <small>(מלכים ב' ד, י)</small> רַב וּשְׁמוּאֵל חַד אָמַר עָלֶיהָ פְּרוּצָה הָיְתָה וְקִירוּהָ, וְחַד אָמַר אַכְסַדְרָה גְּדוֹלָה הָיְתָה וְחִלְקוּהָ לִשְׁנַיִם.</b> קשה, בשלמא למאן דאמר 'אַכְסַדְרָה' להכי פירשה בדבריה קטנה, דר"ל: נעשה לו החלוקה שהיא לצרכו קטנה, כיון דהמדה עתה הם עושים בידם בחלוקתם האכסדרה, אם כן הם עושים אותה קטנה או גדולה. אבל למאן דאמר פרוצה היתה וקירוה אין עושים בידם כלום עתה במדתה ורק עושים לה קרוי, אבל מדתה קטנה או גדולה עשויה היא מקודם, ולמה הוצרכה לפרש ולומר קטנה? ונ"ל, דהיה להם שתים עליות פרוצים א' קטנה וא' גדולה, ובאה לפרש דבריה על הקטנה. אך יש קצת דוחק בזה, דהול"ל עֲלִיַּת קִיר <b>הַ</b>קְּטַנָּה, וכיון דאמר 'קְּטַנָּה' משמע דקאי זה על נַעֲשֶׂה, ר"ל, נַעֲשֶׂנָּה קְטַנָּה. ונ"ל בס"ד, הכונה דהקרוי נעשנו קטן, שלא נקרה כל העליה כולה אלא חציה או חלק ממנה, כדי למהר הדבר שמא יבא קודם שתגמר. ועוד נראה שרצתה לעשות קטנה, כדי שלא תכיל אלא רק המטה שלו ולא ישכב עמו גֵּחֲזִי משרתו, כי לרעתה אינו הגון, ואם תהיה גדולה גם הוא ישכב עמה.
<b>הָרוֹצֶה לֵהָנוֹת יֵהָנֶה כֶּאֱלִישָׁע וְשֶׁאֵינוֹ רוֹצֶה לֵהָנוֹת אַל יֵהָנֶה כִּשְׁמוּאֵל הָרָמָתִי.</b> מקשים, והלא גבי שמואל הנביא עליו השלום כתיב וּמַה נָּבִיא לָאִישׁ כִּי הַלֶּחֶם אָזַל מִכֵּלֵינוּ וּתְשׁוּרָה אֵין לְהָבִיא לְאִישׁ הָאֱלֹהִים וכו' <small>(שמואל א' ט, ז)</small>. נמצא יודעים שהוא מקבל. וי"ל כל נביא יש קופה בביתו שכל הנכנס נותן בה מעות, ואלו המעות יתחלקו לתלמידים הרבים הנמצאים אצלו.
<b>אַל יַעֲמֹד אָדָם בְּמָקוֹם גָּבוּהַּ וְיִתְפַּלֵּל אֶלָּא בְּמָקוֹם נָמוּךְ.</b> נ"ל בס"ד, תפלת העמידה של שחרית היא באצילות שהוא מקום גבוה, אך אי אפשר להכנס באצילות תיכף אלא צריך לעלות בהדרגות. דתחילה יכנס בעשיה שהוא מקום נמוך, ואח"כ ביצירה 'בזמירות' ואח"כ בבריאה 'ביוצר' ואז יעמוד במקום גבוה באצילות 'ויתפלל'. או יובן בס"ד, המחשבה בראש שהוא מקום גבוה, <b>ואין אדם יוצא ידי חובת תפילה אם יתפלל במחשבה בלבד</b>, אף על פי שהיא עליונה, אלא יעמוד במקום נָמוּךְ – הוא הַפֶּה. שהוא למטה מן המוח שבו המחשבה.<br>ובני ידידי כה"ר יעקב נר"ו פירש, שם 'הוי"ה' עליון וגבוה ופועל למעלה מן הטבע, אבל שם 'אלקים' תחתון ופועל בטבע. והאדם אל יבקש לעשות לו מן השמים דברים של נס למעלה מן הטבע, אשר השפע הזה נמשך ממקום גבוה, אלא יעמוד במקום נמוך, לבקש דבר כפי הטבע הנעשה על ידי שם אלקים, עכ"ד נר"ו.<br>ועוד פירש, דנפ"א נקראת מקום גבוה, כי בה משתמשין צדיקים הגדולים לעשות פעולות בנפ"א <small>[נחי פא אלף]</small>, ולאו כל אדם זוכה לעשות פעולה במקום זה, כמ"ש רז"ל (<small>מגילה כב:)</small> דאם יודע בעצמו שנענה כמו יהושע בן נון <small>(יעשה נפ"א ואם לאו)</small> אל יעשה כן, עכ"ד נר"ו.<br>ועוד פירש, אל יעמוד במקום גבוה – עתיק וא"א, אלא יעמוד במקום נמוך – בבחינת התפארת שהוא ז"א, עכ"ד נר"ו.
<b>עָלָיו הַכָּתוּב אוֹמֵר <small>(מלכים א' יד, ט)</small> וְאֹתִי הִשְׁלַכְתָּ אַחֲרֵי גַוֶּךָ.</b> נ"ל בס"ד, שֵׁם אָדָם יצדק יותר על הגויה שהוא הגוף שנברא מן האדמה, ואחר אותיות <b>אָדָם</b> יש אותיות <b>בֹּהֶן</b> שהוא הגודל. וכתב רבינו בחיי ז"ל, חמש אצבעות נבראו לשמוש חמשה חושים, וּבֹהֶן משמש לחוש הטעם, ולכן זה שגבר עליו חוש הטעם לאכול קודם תפילה, עליו נאמר וְאֹתִי הִשְׁלַכְתָּ אַחֲרֵי גַוֶּךָ, זה חוש הטעם שהוא רמוז אחר אותיות שֵׁם אָדָם שהוא שֵׁם הגויה שלך.
<h2>דף יא.</h2>
<b>כָּל פַּרְשָׁה דְּפָּסְקָהּ מֹשֶׁה רַבֵּינוּ עָלָיו הַשָּׁלוֹם פָּסְקִינַן, וְדָלֵא פָּסְקָה מֹשֶׁה רַבֵּנוּ עָלָיו הַשָּׁלוֹם לֹא פָּסְקִינַן.</b> נ"ל בס"ד הטעם, דידוע לימוד התורה ביצירה, והמעשה בעשיה, ולכן ארז"ל <small>(קידושין מ:)</small> תַּלְמוּד גָּדוֹל מִמַּעֲשֶׂה, כי היצירה עליונה וגבוהה מן העשיה. ונראה זהו הטעם שיש תרס"ט <small>[669]</small> פרשיות פתוחות וסתומות, להורות: כי לימוד התורה ביצירה שהיא מקום גבוה מן העשיה, והיינו כי אותיות <b>יְצִירָה</b> במלואם כזה: <b>יו</b>״<b>ד צד</b>״<b>י יו</b>״<b>ד רי</b>״<b>ש ה</b>״<b>י</b> <small>[669]</small> עולה מספר תרס"ט, ולכן כָּל פַּרְשָׁה דָלֵא פָּסְקָה מֹשֶׁה רַבֵּנוּ עָלָיו הַשָּׁלוֹם לֹא פָּסְקִינַן, דאי פסקינן נמצא אבד חשבון זה המורה על מקום התלמוד של התורה, כי נמצא נוספו הפרשיות על תרס"ט, ולא נשאר להם רמז במספר יצירה במילואם.
<h2>דף יג.</h2>
<b>אַל תִּזְכְּרוּ רִאשֹׁנוֹת - זוּ שִׁעְבּוּד מַלְכֻיּוֹת, וְקַדְמֹנִיּוֹת - זֶה שִׁעְבּוּד מַלְכֻיּוֹת, אַל תִּתְבֹּנָנוּ - זוּ יְצִיאַת מִצְרַיִם <small>(ישעיהו מג, יח)</small>.</b> קשה, הו"ל לאמר על שִׁעְבּוּד מַלְכֻיּוֹת – אחרונות, כיון דקדמה להם יְצִיאַת מִצְרַיִם? ונ"ל בס"ד ע"ד שארז"ל <small>(ברכות מא. ועיין טאו"ח ס' רי"א)</small>: זית קודם לשעורים מפני שהוא ראשון לארץ בתרא <small>[אֶרֶץ חִטָּה וּשְׂעֹרָה וְגֶפֶן וּתְאֵנָה וְרִמּוֹן <b>אֶרֶץ זֵית</b> שֶׁמֶן וּדְבָשׁ (דברים ח, ח)]</small>. נמצא אף על פי שקדם בכתוב גֶפֶן וּתְאֵנָה וְרִמּוֹן, חשיב הַזַּיִת ראשון מפני דנקיט שם הָאֶרֶץ קודם שזכר הַזַּיִת לכך נחשב הוא ראשון. וכן כאן, אף על גב דיציאת מצרים היתה בזמן קודם הכל, היא היתה בזמן היה להם דין בני נח, <b>ואחר שניתנה תורה שנקראו ישראל ויש להם דין ישראל ויצאו מדין בני נח</b>, פנים חדשות באו לכאן, ואין זמן שהיה קודם מתן תורה מתערב עם זמן שאחר מתן תורה, כי בתחלה היו בני נח, והנסים נעשו לבני נח. אך אחר מתן תורה יש להם דין ישראל, ולכן הנסים שנעשו בשעבוד מלכיות אין נטפלים לנסים של יציאת מצרים להיות נחשבים אחרונים אלא ימים הראשונים יפלו, ועתה הם ראשונות אצל ישראל אחר שנקראו ישראל, ונסים של גאולה האחרונה נחשבים אחרונות, וכמו דקרו לזית ראשון מפני שהוא ראשון לְאֶרֶץ בתרא, אף על גב דנזכרו קודם ממנו גֶפֶן וּתְאֵנָה וְרִמּוֹן.<br><b>ברם</b> עדיין יש לדקדק, למה ביציאת מצרים נקיט תִּתְבֹּנָנוּ, ובשעבוד מלכיות נקיט תִּזְכְּרוּ?<br>ונ"ל בס"ד, כי כל נסים שנעשו ביציאת מצרים יהיה דוגמתם בגאולה האחרונה, דכתיב כִּימֵי צֵאתְךָ מֵאֶרֶץ מִצְרָיִם אַרְאֶנּוּ נִפְלָאוֹת <small>(מיכה ז, טו)</small>, ולכן נקיט 'תִּתְבֹּנָנוּ' לשון בִּינָה דמשמעותה להבין דבר מתוך דבר, כן כאן תביטו בכל דבר ודבר שנעשה ביציאת מצרים, ותציירו בדעתכם איך נעשה דוגמתו ממש בגאולה אחרונה, והרי זה מבין דבר של העתיד לבא מתוך דבר שנעשה ביציאת מצרים. אבל נסים שנעשו בשאר שעבוד מלכיות, אין להם שייכות בגאולה העתידה ואין צריך להיות דוגמתן לעתיד, לכן נקיט 'תִּזְכְּרוּ' דלא שייך בהם אלא רק זכירה בעלמא.<br><b>והא</b> דנקיט שעבוד מלכיות קודם יציאת מצרים? נ"ל דנקיט להו ע"ד 'לא זו אף זו' כלומר לא מבעיא שעבוד מלכיות דאין בהם חיוב של זכירה להזכירם בתורת חובה בכל יום, שלא תהיו זוכרים אותם לעתיד, אלא אפילו יציאת מצרים שהם נזכרים בכל יום בתורת חובה בתפלה ובקריאת שמע, גם כן לא 'תִּתְבֹּנָנוּ' בהם לעתיד.
<b>שַׁאֲנִי הָתָם דְּהָדָר אַהֲדְרֵיה קְרָא.</b> הא דאהדריה נ"ל בס"ד, מפני ששם <b>יַעֲקֹב</b> <small>[182]</small> רמוז בו דברים יקרים הוא מספר שילוב <b>הוי</b>"<b>ה</b> <small>[26]</small> <b>אדנ</b>"<b>י</b> <small>[65]</small>, ומספר שילוב <b>אדנ</b>"<b>י</b> <small>[65]</small> <b>הוי</b>"<b>ה</b> <small>[26 וסך הכל עולה 182]</small>, ועוד הוא מספר <b>שבעה הויו</b>"<b>ת</b> <small>[182÷7=26]</small> ששולטים ומאירים בעולם בכל ימי השבוע מיום הראשון עד יום השביעי, שהם בספירות חג"ת נהי"ם <small>[חסד, גבורה, תפארת, נצח, הוד, יסוד, מלכות]</small>.
<h2>דף יג:</h2>
<b>כָּל הַמַּאֲרִיךְ בְּ'אֶחָד', מַאֲרִיכִין לוֹ יָמָיו וּשְׁנוֹתָיו.</b> פירשתי בסה"ק בֶּן יְהוֹיָדָע, מאריך בְּאֶחָד שיעור שימליכהו בשש קצוות, נמצא הוא שיעור 'ששה פעמים' <b>אֶחָד</b> [6×13=78], שעולים מספר 'שלשה הויו"ת' [3×26=78] של ג' ספירות ראשונות שהם חב"ד <small>[חכמה, בינה, דעת]</small>, שכל ספירה יש בה הוי"ה, ומהם ישתלשל שפע בנים ומזונות וחיים, ע"ש.<br>ונ"ל להכי קאמר מַאֲרִיכִין לוֹ יָמָיו וּשְׁנוֹתָיו כי <b>מי שאין לו בנים אין לו ימים אלא לילות</b>, כי ארז"ל עליו 'עולם חשך בעדו' <b>וכן מי שאין לו מזונות ומצפה לשולחן אחרים</b>, ג"כ ארז"ל <small>(ביצה לב:)</small> 'עולם חשך בעדו' נמצא זה וזה כל ימיו נחשבים לילות שהם חושך. ולכן כנגד שני השפעות אלו שבאים משתי הויו"ת של בינה ודעת, נקיט מאריכין לו ימיו, וכנגד שפע החיים שבא מן הוי"ה של ספירת חכמה נקיט שנותיו.
<h2>דף יד:</h2>
<b>כָּל הַקּוֹרֵא קְרִיאַת שְׁמַע בְּלֹא תְּפִלִּין, כְּאִלּוּ מֵעִיד עֵדוּת שֶׁקֶר בְּעַצְמוֹ.</b> נ"ל בס"ד מ"ש בעצמו, על פי מה שכתב רבינו האר"י ז"ל בעץ חיים, דעור האדם הוא בסוד עשיה, ובשר בסוד יצירה, וגידין סוד בריאה, ועצמות סוד אצילות. וידוע תש"ר <small>[תפילין של ראש]</small> הוא סוד אצילות שה"ס עצמות, לכך אמר מעיד עדות שקר בעצמו.
<h2>דף טז.</h2>
<b>רַבִּי אַמִי וְרַבִּי אַסִי, הֲווּ קָא קַטְרִין לֵיהּ גְּנָנָא לְרַבִּי אֶלְעָזָר.</b> נ"ל דאף על גב דזו מלאכה שאפשר לעשותה על ידי אחרים, עם כל זה בטלו עסק התורה בחבורה וקטרי ליה גננא, מפני כי היו מכוונים כוונות על פי הסוד בדבר זה, שאין אחרים יודעים לכוין כמותם. והא דערב להם דבר זה ביותר והפליגו בשבחו, מפני כי סברא זו היו אומרים אותה קודם זה מדעתם ולא שמעו אותה מרבם, וכיון דחזו אדם גדול דסבר כן להדיא, ערב להם דבר זה דאיתמר משמיה דרבי יוחנן, דנמצא הם כוונו לדעתו של גדול.
<h2>דף טז:</h2>
<b>מַעֲשֶׂה וּמֵתָה שִׁפְחָתוֹ שֶׁל רַבִּי אֱלִיעֶזֶר, נִכְנְסוּ תַּלְמִידָיו לְנַחֲמוֹ, כֵּיוָן שֶׁרָאָה אוֹתָם, עָלָה לַעֲלִיָּה וְעָלוּ אַחֲרָיו, נִכְנַס לְאַנְפִּילוֹן, נִכְנְסוּ אַחֲרָיו. נִכְנַס לִטְרַקְלִין, נִכְנְסוּ אַחֲרָיו. אָמַר לָהֶם: כִּמְדֻמֶּה אֲנִי שֶׁאַתֶּם נִכְוִין בְּפוֹשְׁרִין.</b> נִכְוִין בְּפוֹשְׁרִין פירש רש"י: שראיתם אותי סר מעליכם ליכנס לאנפליון. מקשים, והלא עלה לעליה קודם, והול"ל לרש"י ז"ל למנקט לעליה?<br>ונ"ל פשוט, דמן עלייתו לעליה אין להם להבין כלום על דבר זה, דאולי לאו מפניהם עלה אלא הוא היה רוצה לעלות בלאו הכי ונזדמן זה בעת שנכנסו, מה שאין כן באנפליון שהוא בצד העליה, ולכן היה רצונו ליכנס באנפליון, למה נכנס לעליה ויצא תיכף.
<b>אֵין קוֹרִין 'אָבוֹת' אֶלָּא לִשְׁלֹשָׁה וְכוּ' אֶלָּא עַד הָכָא חֲשִׁיבֵי, טְפֵי לָא חֲשִׁיבֵי.</b> אף על גב דאיכא משה רבינו עליו השלום, כיון דאיכא הפסק כמה דורות בין האבות לדורו אינו מתערב עמהם. ומ"ש טְפֵי לָא חֲשִׁיבֵי הוא על דורות השבטים הסמוכים לאבות. אי נמי, תואר 'מֹשֶׁה רַבֵּינוּ' עדיף ממ"ש 'מֹשֶׁה אָבִינוּ' יען כי מספר <b>מֹשֶׁה רַבֵּינוּ</b> [613] הוא תרי"ג כמנין תרי"ג מצות, לרמוז, אין לנו אלא תרי"ג מצוות שאמרם הוא, ואין נביא רשאי לחדש עוד דבר נוסף על תרי"ג ולא לגרוע!
<b>כָּל הַמַּשְׂבִּיעַ עַצְמוֹ מִדִּבְרֵי תּוֹרָה וְלָן, אֵין מְבַשְּׂרִין אוֹתוֹ בְּשׂוֹרוֹת רָעוֹת שֶׁנֶּאֱמַר: "וְשָׂבֵעַ יָלִין, בַּל יִפָּקֶד רָע".</b> פירוש שלומד בפיו, דלימוד זה דרך שביעה, מה שאין כן לומד בראות עיניו ובלבבו מבין, אין זו שְׂבִיעָה מִדִּבְרֵי תּוֹרָה. ואמר <b>וְשָׂבֵעַ</b> יָלִין – <b>ו</b>א"ו סדרי משנה, <b>שָׂבֵעַ</b> מהם שלומדם דרך שביעה, שמוציא אותם בפה.
<b>שֶׁתַּצִּילֵנִי מֵעַזֵּי פָּנִים.</b> פירוש, שלא יהיו לועזים עלי בשקר באיסורים של ממון גניבה וגזל ושוחד וכיוצא. <b>וּמֵעַזּוּת פָּנִים</b> – לעז הנוגע לממזרות ואיסור עריות. <b>מֵאָדָם רָע</b> – מאדם שתאותו ורצונו לעשות רע, אף על פי שאין יוצא לו טובה לעצמו בדבר זה. <b>מִפֶּגַע רָע</b> – דבר רע שלא נגזר מן השמים על זה האדם. כגון שהיה בעיר חולי קולירא ב"מ וכיוצא, וזה האדם לא נגזר עליו שימות בזה החולי, ורק מת מחמת הפחד אשר פחד. <b>מִיֵּצֶר רָע</b> – זה יצר הרע של השוגג, אבל יצר הרע של המזיד צריך האדם להלחם עמו, כי הוא בא על האדם בפרהסייא ובגלוי. <b>מִשָּׁכֵן רָע</b> – זה יצר הרע של הרהורים שמחטיא האדם בהרהור דוקא. <b>וּמֵחָבֵר רָע</b> – אלו שעושים מעשה זמרי ומבקשים שכר כפנחס, דמראה עצמו חבר ואדם כשר וירא שמים. <b>וּמִשָּׂטָן הַמַּשְׁחִית</b> – זה שטן שמקטרג כדי ליקח נפשות, דעל זה אמרו רז"ל <small>(ב"ב טו.)</small> 'הוא שטן הוא מלאך המות' אבל יש שטן מקטרג כדי להביא יסורין דוקא ואינו משחית, ורבי דחביבין עליה יסורין לא בקש על זה. <b>וּמִדִּין קָשֶׁה</b> – זה דין מרומה. <b>וּמִבַּעַל דִּין קָשֶׁה</b> – גברא אלמא, שמבריח עצמו בטענות של הבל ומטריח את הדיין על חנם.
<h2>דף יז.</h2>
<b>יְהִי רָצוֹן מִלְּפָנֶיךָ, ה' אֱלֹהֵינוּ, שֶׁתַּעֲמִידֵנוּ בְּקֶרֶן אוֹרָה, וְאַל תַּעֲמִידֵנוּ בְּקֶרֶן חֲשֵׁכָה.</b> ידוע אוֹרָה זוּ תּוֹרָה, וראש התורה ב' וסוף התורה למ"ד, הרי 'לב' והראש נקרא קֶרֶן, והסוף גם כן נקרא קֶרֶן, וְחֲשֵׁכָה זו ה'פלסופייא' והקרן שלה מכאן ומכאן הוא אותיות 'א"ף' וז"ש <b>תַּעֲמִידֵנוּ בְּקֶרֶן אוֹרָה</b> – זוּ תּוֹרָה, שיהיה לנו עמידה בלב הרמוז בקרן אוֹרָה זוּ תּוֹרָה. <b>וְאַל תַּעֲמִידֵנוּ בְּקֶרֶן חֲשֵׁכָה</b> – זו פלסופייא, שהקרן שלה מכאן ומכאן אותיות 'אף' <b>וְאַל יִדְוֶה לִבֵּנוּ</b> בהרהורים רעים, וממילא <b>אַל יֶחְשְׁכוּ עֵינֵינוּ</b> באור ההלכה, שנזכה לכוין אליבא דאמת, וכמ"ש גַּל עֵינַי וְאַבִּיטָה נִפְלָאוֹת מִתּוֹרָתֶךָ <small>(תהלים קיט, יח)</small>. <b>או</b> יובן יש אדם עושין לו מן השמים נסיון בעושר, ויש עושין לו נסיון בעוני, והוא מבקש שלא יעשו לו נסיון בעוני, כי אינו יכול לסבול העוני, וכמ"ש איוב לפני הקב"ה 'כל יסורין מקבל עליו, ולא תביא לו יסורין של עוני' וז"ש <b>תַּעֲמִידֵנוּ בְּקֶרֶן אוֹרָה</b> – נסיון בעושר, ולא בעוני – שהוא <b>קֶרֶן חֲשֵׁכָה.</b><br>ומ"ש <b>רַב שֵׁשֶׁת, כִּי הֲוָה יָתִיב בְּתַעֲנִיתָא, בָּתַר דְּמַצְלִי, אָמַר הָכִי.</b> נראה, כיון דרב ששת היה גלגול בבא בן בוטא שהיה חסיד ומקריב אשם בכל יום חוץ ממוצאי כפור, דנמצא שהיה אדוק בקרבנות, וכמ"ש רבינו האר"י ז"ל בשער הגלגולים <small>(ז.)</small>, לכך תיקן תפילה לעצמו שיהיה תעניתו כמו קרבן.
<b>אַשְׁרֵי מִי שֶׁגָּדַל בַּתּוֹרָה.</b> נ"ל בס"ד, כי רמ"ח [248] אברים ושס"ה [365] גידים, כל אחד ואחד גדל מן מצוה אחת מן תרי"ג מצוות שבתורה. <b>וַעֲמָלוֹ בַּתּוֹרָה</b>, עמלו זה חלק המעשה. <b>וְעוֹשֶׂה נַחַת רוּחַ לְיוֹצְרוֹ</b> בחלק התלמוד שהוא סוד רוח והוא ביצירה.<br>ומ"ש <b>'לְעֹשֵׂיהֶם', לָעוֹשִׂים לִשְׁמָהּ.</b> נ"ל בס"ד, דריש לְעֹשֵׂיהֶם – 'עושי הם' והיינו 'הם' [45] עולה גי' 'לב אחד' [45], והעושה לשמה יש לו לב אחד, ושלא לשמה יש לו ב' לבבות.<br>ומ"ש <small><b></small>וְעַטְרוֹתֵיהֶם בְּרָאשֵׁיהֶם<small></b></small> ולא אמר 'עַל רָאשֵׁיהֶם' נ"ל בס"ד, כל דבר המונח על הראש אפשר שיפול ממנו, וכן המצוות בעולם הזה שיש יצר הרע וחומר, אפשר שיפלו מן עושיהם כי יסריח בסופו, וכדהוה ביוחנן ששמש פ' שנה בכהונה גדולה וסוף נעשה צדוקי <small>(ברכות כט.)</small>, אך לעתיד ליכא יצר הרע, והמצוות שהם עטרות, יהיו קבועים ושתולים בתוך 'רָאשֵׁיהֶם' כמו שערות הראש שראשיהם מחוברים ונכנסים בתוך הראש. וזה שבחן: חדא, צדיקים יוֹשְׁבִים ולא עוֹמְדִים כמלאכים. ועוד, עַטְרוֹתֵיהֶם – אלו אורות המצוות שלהן דבוקים ומחוברים בְּרָאשֵׁיהֶם שלא יפלו מהם, שאין מונחים עַל רָאשֵׁיהֶם אלא בתוך ראשיהם כמו השערות.
<h2>דף יז:</h2>
<b>'בִּרְחֹבֹתֵינוּ' שֶׁלֹּא יִהְיֶה לָנוּ בֵּן אוֹ תַּלְמִיד שֶׁמַּקְדִּיחַ תַּבְשִׁילוֹ בָּרַבִּים.</b> נראה, מפיק לה מתיבה זו דפלגינן לה וקרי ביה 'בר חובותינו' ר"ל, בן שהוא חובותינו ולא זכויותינו.<br>[<b>נוסח אחר</b>] פירשתי בסה"ק בניהו <small>(ראה לעיל)</small> מפיק לה מתיבת <b>'בִּרְחֹבֹתֵינוּ'</b> דמחלק התיבה לשתים, וקרי בה <b>בר חובותינו.</b> בר, ר"ל: בן לתרגומה בר שהוא חובתינו ונכון הוא. אך נשמט עוד מלין והוא: הא דמפיק לה בלשון 'חובה' משום כי בבן הטוב נאמר ברא מזכי אבא <small>(סנהדרין קד.)</small>, וחובה היא היפך הזכות.
<b>שִׁמְעוּ אֵלַי אַבִּירֵי לֵב, הָרְחוֹקִים מִצְּדָקָה <small>(ישעיהו מו, יב)</small> רַב וּשְׁמוּאֵל, וְאַמְרֵי לָהּ רַבִּי יוֹחָנָן וְרַבִּי אֶלְעָזָר, חַד אָמַר: כָּל הָעוֹלָם כֻּלּוֹ נִזּוֹנִין בִּצְדָקָה, וְהֵם נִזּוֹנִין בִּזְרוֹעַ. וְחַד אָמַר: כָּל הָעוֹלָם כָּל הָעוֹלָם כֻּלּוֹ נִזּוֹנִין בִּצְדָקָה, וְהֵם נִזּוֹנִין בִּזְרוֹעַ.</b> ר"ל: בטוב מעשיהם, והטוב נרמז 'בִּזְרוֹעַ' שהוא עם פרק שאחריו עולים טו"ב [17] פרקים. ולמאן דאמר הב' דמפרש שגם בזכותן אינם נזונין, דריש זְרוֹעַ לשון קושי, והיינו: כי עד הזרוע בלבד יש ו"י [16] פרקים, וכל דבר קושי קורין עליו 'וי'<br>ועוד נ"ל בס"ד, מ"ש כָּל הָעוֹלָם כֻּלּוֹ נִזּוֹנִין בִּצְדָקָה. דהיינו מן שבעה תחתונות שהם חג"ת נהי"מ <small>[חסד, גבורה, תפארת, נצח, הוד, יסוד, מלכות]</small> שנקראים ימי עולם שהם כנגד ימי בראשית, ומספר <b>יְמֵי עוֹלָם</b> הוא ר"ו [206], ואותיות ר"ו עומדים בצד אותיות ק"ה. וז"ש נִזּוֹנִין <b>בִּצְדָקָה</b>, קרי בה <b>בצד ק</b>"<b>ה</b>, אך הם נִזּוֹנִין בִּזְרוֹעַ פירוש מלבד ז' תחתונות שנקראים יְמֵי עוֹלָם שהם גימטריא ר"ו [206], עוד נִזּוֹנִין גם כן מן שלשה ראשונות חב"ד <small>[חכמה, בינה, דעת]</small> שנקראים <b>עז</b> [77], ותצרף עז עם ר"ו יהיה צירוף <b>זְרוֹעַ</b> [283].<br><b><br></b>@22יח. לֹא יְהַלֵּךְ אָדָם בְּבֵית הַקְּבָרוֹת וּתְפִלִּין בְּרֹאשׁוֹ וְסֵפֶר תּוֹרָה בִּזְרוֹעוֹ וְקוֹרֵא. וְאִם עוֹשֶׂה כֵּן, עוֹבֵר מִשּׁוּם <small>(משלי יז, ה)</small> לֹעֵג לָרָשׁ, חֵרֵף עֹשֵׂהוּ<br>כתב ב'אליה רבא' <small>(סי' מה)</small> אבל של זרוע מותר דמכוסה הוא ולא שייך בזה לֹעֵג לָרָשׁ, ע"ש. ולפ"ד י"ל אם גם של ראש יכסהו שיכרוך על מצחו מטפחת שרי. מיהו לדינא יש לגמגם בזה, דדוקא תפלין של יד שדרכו להיות מכוסה שלובשו תחת הבגדים שרי, אבל תפילין של ראש שאין דרכו להיות מכוסה, אינו רשאי ללובשו ולכסותו לפי שעה במטפחת.
<h2>דף יט.</h2>
<b>חַד אִשְׁתָּעִי מִלְּתָא בַּתְרֵיהּ דְּמַר שְׁמוּאֵל, וְנָפַל קַנְיָא מִטְּלָלָא, וּבַזְעָא לְאַרְנְקָא דְּמוֹחֵיהּ.</b> פירש רש"י: קנה גדול וכבד נפל מן הגג, ע"ש. ונ"ל בס"ד, קנה כפשוטו שהוא קל ואין בו שיעור לבזוע כיס שהמוח בו, אך מן השמים נעשה כן, כדי שלא יאמרו מקרה, כיון דאין זה נעשה בטבע.<br>ומה שהיה בקנה ולא בדבר אחר קל, מפני שהקנה רמז לתורה וחכמה דכתיב: קְנֵה חָכְמָה קְנֵה בִינָה <small>(משלי ד, ה)</small>, דלכן 'הרואה קנה בחלום יצפה לחכמה' וכנז' בגמרא <small>(ברכות נ:)</small> ובזעיה למוחיה כי המוח ה"ס <small>[הוא סוד]</small> חכמה, וכמ"ש בפתיחת אליהו זכור לטוב: מוחא – חכמה.
<b>כָּל הַמְּסַפֵּר אַחַר מִטָּתָן שֶׁל תַּלְמִידֵי חֲכָמִים, נוֹפֵל בַּגֵּיהִנּוֹם.</b> נ"ל בס"ד, התורה של תַּלְמִידֵי חֲכָמִים נקראת 'חֹק' דכתיב גבי תַּלְמִידֵי חֲכָמִים: אֲסַפְּרָה אֶל חֹק יְיָ אָמַר אֵלַי בְּנִי אַתָּה אֲנִי הַיּוֹם יְלִדְתִּיךָ <small>(תהלים ב, ז)</small>, ולכך נפלו בַּ<b>גֵּיהִנּוֹם</b> [108] שמספרה <b>חֹק</b> [108]. גם התורה נקראת 'אֵשׁ' וכמ"ש רז"ל בגמרא <small>(תענית ד.)</small> האי צורבא מרבנן דרתח אורייתא מרתחא ליה, דכתיב הֲלוֹא כֹה דְבָרִי כָּאֵשׁ נְאֻם יְיָ <small>(ירמיה כג, כט)</small> ולכן הַמְּסַפֵּר אַחַר מִטָּתָן שֶׁל תַּלְמִידֵי חֲכָמִים נִשְׂרַף בָּאֵשׁ גֵּיהִנּוֹם. <b>והא</b> דנקט 'נוֹפֵל' ולא אמר 'יורד' או 'נכנס'? נ"ל בס"ד דתרתי עבדי ליה, שריפה באש וגם סקילה, כי גֵּיהִנּוֹם עמוקה מאד ואין מכניסים אותו דרך הפתח אלא מפילים אותו לתוכה מלמעלה וזהו סקילתו, כמ"ש רז"ל <small>(כתובות ל:)</small> נתחייב סקילה, נופל מן הגג.
<b>אֶלָּא, וַדַּאי עָשָׂה תְּשׁוּבָה.</b> הקשה הרי"ף, תימה הוא להגיה ולומר וַדַּאי עָשָׂה תְּשׁוּבָה, במקום שנאמר שֶׁמָּא? ועוד הכי הו"ל: אֶלָּא אֵימָא וַדַּאי עָשָׂה תְּשׁוּבָה. ונ"ל בס"ד הכי קאמר: אל תהרהר אחריו ביום, דאפילו באיסור שֶׁמָּא שהוא איסור ספק ואינו איסור וַדַּאי, צריך אתה לומר וַדַּאי עָשָׂה תְּשׁוּבָה.
<h2>דף כ.</h2>
<b>אָמַר לְהוּ: אֲנָא, מִזַּרְעָא דְּיוֹסֵף קָא אֲתִינָא, דְּלָא שָׁלְטָא בֵּיהּ עֵינָא בִּישָׁא.</b> נ"ל בס"ד שם שילוב <b>הוי"ה אדנ"י</b> [91] מגין על האדם מן עין הרע. כי הוא מספר <b>סוכה</b> [91], כי יהיה בסוכה להגין משרב ושמש, ולכן תולין אותו על טס כסף לילדים קטנים בצוארם. ומספר שם השילוב הנזכר רמוז במילוי אותיות <b>יוֹסֵף</b> כזה: י<b>ו</b>"<b>ד</b> ו<b>י</b>"<b>ו</b> ס<b>מ</b>"<b>ך</b> פ"<b>ה</b>, שעולה כ"ו ס"ה [91], כמנין 'סוכה'. וידוע אותיות הפשוט אבות והמילוי תולדות הפשוט, ולז"א מִזַּרְעָא דְּיוֹסֵף קָא אֲתִינָא, ר"ל מן המילוי של שם יוֹסֵף שהוא מספר סוכה, דְּלָא שָׁלְטָא בֵּיהּ עֵינָא בִּישָׁא, כי הוא סוכה להגין.
<h2>דף כא.</h2>
<b>מִנַּיִן לְבִרְכַּת הַמָּזוֹן לְאַחֲרֶיהָ מִן הַתּוֹרָה? שֶׁנֶּאֱמַר "וְאָכַלְתָ וְשָׂבַעְתָּ". מִנַּיִן לְבִרְכַּת הַתּוֹרָה לְפָנֶיהָ מִן הַתּוֹרָה.</b> צריך להבין, למה בַּאֲכִילָה אמרה תורה ברכה לְאַחֲרֶיהָ, וּבַתּוֹרָה אמרה תורה ברכה לְפָנֶיהָ?<br>ונ"ל בס"ד, רמזה בזה לימוד מוסר גדול לאדם, שבעסק התורה לא יעשה גמר וסוף, לכך לא אמרה לברך לאחר הלימוד שלה, אלא רק בתחלת הלימוד, אבל באכילה יעשה לו גמר וסוף, שימשוך עצמו ממנה אף על פי שלא שבע כראוי, ללמד לאדם שבעסק התורה כל מה שילמוד יהיה בעיניו התחלה, אבל כשיאכל משהתחיל לאכול יהיה נחשב אצלו כאילו אכל כל מה שראוי לאכול, ויתן דעתו על סלוק וגמר אכילתו שלפניו.
<h2>דף כא:</h2>
<b>מִנַּיִן שֶׁאֵין הַיָּחִיד אוֹמֵר קְדֻשָּׁה.</b> קשה, למה יחוד שמע ישראל אינו צריך ציבור, והקדושה צריכה ציבור?<br>ונ"ל בס"ד, קריאת שמע מתחילתו ניתן לכל אחד ואחד מישראל כשאר מצוות שנצטוו בה ישראל, ולהכי אין צריך ציבור אלא כל יחיד חייב לקיים מצוה זו כשאר מצוות. אבל הקדושה היא של מלאכים, ולקחו אותה ישראל גם כן בדרך חטיפה, ואם יחיד אומרה, יתקנאו בו המלאכים כי שלהם היא זו, אבל ציבור נפיש זכותייהו ולא מקנאי בהו.<br><b>ובזה</b> פרשתי בס"ד, 'וְהוֹדוּ לְזֵכֶר קָדְשׁוֹ' <small>(תהלים צז, יב)</small> כלומר הוֹדוּ לו על אשר נתן לכם רשות לִזְכֹּר קְדֻשָּׁתוֹ, כי דבר זה הוא של המלאכים ואתם חטפתם אותו לעשותו.
<h2>דף כד.</h2>
<b>"וְהָיוּ חַיֶּיךָ תְּלֻאִים לְךָ מִנֶּגֶד" <small>(דברים כח, סו)</small> זֶה הַתּוֹלֶה תְּפִלָּיו.</b> נ"ל בס"ד, נרמז התפילין בזה, משום דאיכא בתפילין שני שי"ן שהם הל"מ <small>[הלכה למשה מסיני]</small>, והם: חד בתלת רישין, וחד בארבע רישין, וזהו <b>מִנֶּגֶד</b> אותיות <b>מן ג</b>"<b>ד</b> שהוא <b>ג</b>' רישין, ו<b>ד</b>' רישין. [<b>נוסח אחר</b>] נ"ל בס"ד, נרמז התפילין בתיבת <b>מִנֶּגֶד</b> – דקרי בה <b>מן גד</b>, והתפילין יש בו <b>ג</b>' אותיות מבחוץ שנראין על בתים יד וראש, ו<b>ד</b>' פרשיות בפנים, וזהו אותיות <b>ג</b>"<b>ד.</b><br><b>אי נמי</b> ידוע תפילין של יד בבריאה, שהוא עולם שלישי מתתא לעילא, דלכן מנשקין תפילין של יד ביוצר שהוא בבריאה, ותפילין של ראש באצילות שהוא עולם רביעי, ולכן מנשקין תפילין של ראש קודם תפילת העמידה שהיא באצילות. ולכן נרמזו התפילין באותיות <b>ג</b>"<b>ד</b>, וזהו: <b>תְּלֻאִים לְךָ מן ג</b>"<b>ד</b>, ר"ל: מסיבת התפילין אשר תלית אותם.
<h2>דף כד:</h2>
<b>אִלּוּ לֹא בָּאתִי אֶלָּא לִשְׁמֹעַ דָּבָר זֶה, דַּיִּי.</b> צריך להבין למה חרד על דבר זה טפי משאר הלכות, גם משמע שדבר זה נוגע לענין שלו, ומה הוא? ונ"ל בס"ד, דודאי רבי אבא לא הוה פליג על רב יהודה רבו בדבר זה שאסר העליה מבבל לארץ ישראל. ואם כן מה ראה לעשות מעשה היפך הדין?<br>אך הענין הוא ע"ד מה ששמעתי <b>מספרים</b> על גאון אחד שהיה לו חשק נפלא בעסק התורה, ואינו בטל מדברי תורה אפילו שיעור חמשה רגעים. ונזדמן לו פעם אבלות, והיה מחביא עצמו חדר תוך חדר ועוסק בתורה. ובהיותו נטמן לעסוק בתורה, נכנסו חביריו למקום שיושב פתאום, וראו הספר בידו ולומד בו. א"ל: מה אתה עושה? אָבֵל אָסוּר בְּדִבְרֵי תּוֹרָה! אמר להם: ידעתי כי אני עובר על דברי חכמים, וידעתי כי בודאי יקבל ביום הדין עונש על דבר זה, והוא מוכן לסבול לקבל העונש הזה ברצון יהיה מה שיהיה, כי הוא אינו יכול להתאפק לסבול צער בטלה מדברי תורה שקשה עליו כמות!<br>וכיוצא בזה השיב בן עזאי לחכמים, על מה שהוכיחו אותו שלא עסק בפריה ורביה, וא"ל: מָה אֶעֱשֶׂה שֶׁנַּפְשִׁי חָשְׁקָה בַּתּוֹרָה <small>(יבמות סג:)</small> וכן היה דעתו של רבי אבא בדבר זה, אף על פי דידע דאיכא איסורא לעלות מבבל לארץ ישראל, עם כל זה מחמת שגברה אהבתו בארץ ישראל ואינו יכול להתאפק, אמר טוב שאעשה איסור זה של עליה מבבל לארץ ישראל, אף על פי שצריך לקבל עליו עונש בבית דין של מעלה, כי מרוב אהבתו בארץ ישראל קשה עליו מניעת העליה אליה יותר ממות.<br>ולכן עתה שהלך לפסוק בתוך התפילה, כדי לדבר דבר הראוי לאומרו לכבוד הקב"ה, מצא בדין זה סברא המחזקת סברתו, דסבר ניחא ליה למעבד איסורא זוטא בשביל חשק ארץ הקדושה, דהא כאן הדין ידוע דאסור להפסיק בדברים אחרים בתוך התפילה אך עכ"ז התירו להפסיק בדברים אלו בשביל שיש באמירתם כבוד שמים, כן אעשה איסור זה של עליה מבבל לארץ ישראל, בשביל שאני יש לי חשק עצום ואהבה גדולה בעליית ארץ ישראל, ולכך שמח בדבר זה והפליג בשבחו, מפני שמצא בו דוגמא לחזק סברא שלו בעלייתו לארץ ישראל.
<b>תַּנְיָא כְּוָתֵיהּ דְּרַב חִסְדָּא: הָיָה מְהַלֵּךְ בַּמְּבוֹאוֹת הַמְטֻנָּפוֹת, לֹא יִקְרָא קְרִיאַת שְׁמַע, וְלֹא עוֹד אֶלָּא שֶׁאִם הָיָה קוֹרֵא וּבָא, פּוֹסֵק.</b> פירוש: מְּבוֹאוֹת שדרכן להיות מְטֻנָּפוֹת על הרוב, אפילו שהוא לא בדקן עתה, ולא ידע אם יש שם טינוף וצואה או לאו, דאפשר דליכא. דאם ראה שיש שם צואה, לא אצטריך ללמדנו דין זה שלא יקרא קריאת שמע, וכי סלקא דעתך שיקרא קריאת שמע בבית הכסא ח"ו?! ולכן כיון דאיירי בהיכא דלא ראה ולא ידע אם יש שם צואה, ורק משום דדרכן להיות מְטֻנָּפוֹת על הרוב, קאמר שלא יקרא, ולא עוד אלא שאם היה קורא צריך לפסוק.<br>ועל זה שואל בגמרא: <b>לֹא פָּסַק, מַאי?</b> פירוש: אם קרא ולא פסק דעבד איסורא מאי, אם יצא ידי חובת קריאת שמע ויענש על אשר לא פסק? או דלמא גם ידי חובת קריאת שמע לא יצא! ועל זה מביא רַבִּי מְיָאשָׁא פסוק: <b>חֻקִּים לֹא טוֹבִים וּמִשְׁפָּטִים לֹא יִחְיוּ בָּהֶם</b> <small>(יחזקאל כ, כה)</small>, דקשה, כיון דקרי להו חֻקִּים וקרי להו מִשְׁפָּטִים נמצא מצות גמורות הם, ואיך אומר עליהם לֹא טוֹבִים וְלֹא יִחְיוּ בָּהֶם? אלא ודאי דאיירי בכהאי גוונא שהוא קרא קריאת שמע במבואות שדרכן להיות מטונפות, דהוא עבד מצוה גמורה וחק היא ויצא ידי חובתו, אך משום דעבד איסורא לעבור על דברי חכמים שצווהו לפסוק ולא פסק, ולהכי קרי להו לזו וכיוצא בה בשם לֹא טוֹבִים וְלֹא יִחְיוּ בָּהֶם.<br>וְרַבִּי אַסִי אָמַר על זה נאמר: <b>הוֹי מֹשְׁכֵי הֶעָוֹן בְּחַבְלֵי הַשָּׁוְא</b> <small>(ישעיה ה, יח)</small>. וצ"ל, מה הם החבלים שיש לשוא? אלא איירי בכהאי גוונא שלמד תורה במקומות מטונפות שנתן כח לְסִטְרָא אַחְרָא דנקראת <b>שָּׁוְא</b>, וזהו הכח, תעשהו הַסִטְרָא אַחְרָא חבלים שתמשוך בהם עונות ואיסורים לזה האדם להכשילו בהם. וְרַב אַדָא בַּר אַהֲבָה אמר על זה נאמר: <b>כִּי דְּבַר ה' בָּזָה</b> <small>(במדבר טו, לא)</small> פירוש: הרי זה כמי שמביא דורון יקר למלך, ופרס עליו סמרטוט בלוי ומזוהם, כך הקורא קריאת שמע במבואות ומקומות מטונפות, שביזה דבר ה' בדבר זה.<br>ושאלו <b>וְאִם פָּסַק, מַה שְּׂכָרוֹ?</b> פירוש: אם שכרו הוא רק שיהיה נעדר הרע ממנו, דוגמת מעשה במצוה זו שהיא העדר הקריאה במקום זה, או דלמא ישיג טוב בעין? והשיב: עָלָיו הַכָּתוּב אוֹמֵר וּבַדָּבָר הַזֶּה תַּאֲרִיכוּ יָמִים <small>(דברים לב, מז)</small>. פירוש: אף על פי שמצותכם בדבר זה אינה אלא העדר, לא יספיק לכם שכר שהוא רק העדר הרע, אלא תַּאֲרִיכוּ יָמִים שהוא השגת טובה בעין.
<h2>דף כח.</h2>
<b>אָמַר לְהוּ הַהוּא כּוֹבֵס: אֲנָא אֲזִילְנָא.</b> י"ל, מה ראה אותו כּוֹבֵס שקפץ בראש להזמין עצמו בשליחות זו בדבר שנפל בין גדולים, ואם מוכרח לשלוח אותו ימתין עד שרבי יהושע יבחר בו לשלחו?<br>ונ"ל בס"ד, דְהַהוּא כּוֹבֵס מצא טעם נכון שתהיה שליחות זו ראויה לו יותר מזולתו, כי אמר אם אני אהיה שליח בדבר זה להודיע לחכמים, אז ודאי יאמרו החכמים מה ראה רבי יהושע לעשות שליחות זו על ידי כובס, ולא עשה על ידי אדם אחר נכבד יותר מזה הכובס, אלא ודאי רמז קא רמז לן שמחלתי לו מחילה גמורה, שלא נשאר בלבי שום הקפדה אפילו רושם משהו. וזה נרמז בעסק ומלאכה של הכובס הזה שדרכו לכבס הבגדים ולנקותם מן הלכלוך לגמרי שלא ישאר רושם משהו, שלכן <b>כל מחילת עון נקראת בשם כבוס</b>, דכתיב: תְּכַבְּסֵנִי וּמִשֶּׁלֶג אַלְבִּין <small>(תהלים נא, ט)</small>, אִם תְּכַבְּסִי בַּנֶּתֶר <small>(ירמיה ב, כב)</small>.
<h2>דף כח:</h2>
<b>אֲנִי עָמֵל וּמְקַבֵּל שָׂכָר.</b> נ"ל בס"ד, עמל הצדיק בתורה ומצוות בעולם הזה ידמה לאדם שאמר לו הרופא שצריך לעשות עמל לגופו כדי שיזיע מכח אותו עמל, ובזה יתרפא מחליו. והוא ראה פועלים כתפים ששכרן בעל הבית לשאת ולהביא אבנים ממקום למקום, ופסק להם שכרן בעד כל משא סך כך, והוא בשביל שאמר לו הרופא שצריך לישא עליו משאות הרבה כדי להזיע ובזה יתרפא, הלך מאיליו ונשא עם הפועלים ההם משאות אבנים להביאם ממקום למקום כדי שיזיע. ולעת ערב באו הפועלים אצל בעל הבית וקבלו שכרן כאשר פסק להם, והוא לא קבל שכר, יען כי העמל אשר עמל בו הוא היה שכרו דעל ידי העמל הזיע ונתרפא מחליו, מה שאין כן הפועלים לא היה להם תועלת מגוף העמל, ואם לא היה שוכרן בעל הבית לא היו נושאין משאות ממקום למקום, לכך צריך לקבל שכר בפני עצמו. כן הצדיק שיש לו בעולם הזה עמל בתורה ומצוות, הנה גוף העמל הוא ראוי להיות שכרו, כי על ידי העמל הזה פלט ויצא ממנו זוהמת הנפש והסיגים שבו, ונתרפא מחולי הנפש, כאותו האדם שצוהו הרופא שיגע כדי להזיע.<br>ולזה אומר <b>אֲנִי עָמֵל וּמְקַבֵּל שָׂכָר</b> ר"ל, העמל הזה שאני עמל, אני מקבלו בתורת שכר, שבו היתה רפואתי מחולי הנפש. מה שאין כן אותם <b>יּוֹשְׁבֵי קְרָנוֹת</b>, אף על פי שיזדמן להם עמל כמו עמל שלי, דהיינו שיהיו לומדים תורה ועושים מצוות, אין מקבלים שכר בכך כמוני, כי לומדים שלא לשמה, ואין ביגיעתם בתורה פולטים הסיגים מהם.
<b>הִזָּהֲרוּ בִּכְבוֹד חַבְרֵיכֶם.</b> נ"ל בס"ד, כמו שאדם חייב בכבוד רבו בשביל שלמד ממנו תורה, כן חייב בכבוד חבירו דודאי למד ממנו תורה, וכמ"ש <small>(מכות י.)</small> הרבה תורה למדתי מרבותי ויותר מחבירי.
<b>רַבֵּנוּ, נֵר יִשְׂרָאֵל, עַמּוּד הַיְמָנִי, פַּטִּישׁ הֶחָזָק, מִפְּנֵי מָה אַתָּה בּוֹכֶה.</b> נ"ל בס"ד, <b>רַבֵּנוּ</b> – שהרבצת תורה בישראל. <b>נֵר יִשְׂרָאֵל</b> – שתקנת להם תקנות, והדלקת להם נרות כתקנות אלו להאיר להם בחושך לדעת הדרך ילכו. <b>עַמּוּד הַיְמָנִי</b> – שלם בחלק הסוד שהוא המיומן שבחלקי לימוד הפרד"ס. <b>פַּטִּישׁ הֶחָזָק</b> – 'פַּטִּישׁ' בהיפוך אתוון 'פשטי' ר"ל: גם חלק הפשטי שאתה לומד בפרד"ס הוא חזק שצריך לו נגר ובר נגר להבינו, על דעת שאמרו <small>(סוכה כא:)</small> שיחת תלמידי חכמים צריכה תלמוד להבין אותה. והנה שלשה שבחים <b>נֵ</b>ר <b>עַ</b>מּוּד <b>פַּ</b>טִּישׁ ר"ת: ענף, רמז לדבר מה שכתוב בפסוק ביחזקאל <small>(יז, כג)</small> וְנָשָׂא עָנָף וְעָשָׂה פֶרִי, שהרביץ תורה וְהָיָה לְאֶרֶז אַדִּיר. ומ"ש: <b>מִפְּנֵי מָה אַתָּה בּוֹכֶה?</b> נראה דציירו בדעתם שני טעמים, הא', בוכה על חסרון תלמידיו, כי מעתה הם חסרים מלימוד שהיה מלמדם עוד. והב', בוכה למתק הדינין כי השעה צריכה לכך, והוא השיב להם טעם אחר, כי מרוב ענוה שלו הראה עצמו שהוא חרד ומתפחד מאד מיום הדין, כדי שהם ילמדו קל וחומר ויהיה להם פחד ורעדה יותר, וכמו שכתב הרא"ש ז"ל בצוואתו לבנו: ומטתך בדמעה תמסה ויבהלוך רעיונך מידי זכרך חרדת רבן יוחנן בן זכאי.
<h2>דף כט.</h2>
<b>אִי הָכִי, בְּכָל יוֹמָא נַמִּי נִמְרִינְהוּ.</b> אף על גב שמצא טעם למספר י"ח ברכות בכל יום, חד אמר: כְּנֶגֶד שְׁמוֹנֶה עֶשְׂרֵה אַזְכָּרוֹת דמזמור הכ"ט, וחד אמר: כְּנֶגֶד שְׁמוֹנֶה עֶשְׂרֵה אַזְכָּרוֹת שֶׁבִּקְרִיאַת שְׁמַע. וחד אמר: כְּנֶגֶד שְׁמוֹנֶה עֶשְׂרֵה חֻלְיוֹת שֶׁבַּשִּׁדְרָה, עם כל זה מקשי דנאמר כ"ד בכל יום, שאז יהיו האמצעיות לבדם מספר י"ח הנז"ל, ובצירוף ג' ראשונות וג' אחרונות שהם של שבח, יושלם מספר כ"ד כנגד כ"ד רננות.
<h2>דף כט:</h2>
<b>אֲפִלּוּ בְּשָׁעָה שֶׁאַתָּה מִתְמַלֵּא עֲלֵיהֶם עֶבְרָה כְּאִשָּׁה עֻבְּרָה.</b> הא דדימה אותם לְאִשָּׁה עֻבְּרָה נ"ל בס"ד, כי אשה עוברה אין הולד יוצא מבטנה אלא רק על ידי חבלי יולדה, והיינו: שדרכה להשפיל ראשה להורידו למטה עד כריסה, כן הם בעברה הושפל ראשם, כמ"ש <small>(איכה ב, י)</small> הוֹרִידוּ לָאָרֶץ רֹאשָׁן בְּתוּלֹת יְרוּשָׁלִָם.
<b>לָא תִּרְתַּח וְלָא תֶּחֱטָא.</b> נ"ל, ודאי לא הוצרך לצוות לאותו צדיק על כעס במילי דעלמא דחשיב כעובד עבודה זרה, אלא מצוהו על כעס שיזדמן לו בעת שמלמד לתלמידים, שבהכרח יבא לידי כעס, ואף על פי שלצורך מצוה, הרי זה מגונה. וכמו שמצינו כתוב במורנו הרב רבי חיים ויטאל ז"ל, דבעבור כעס שנתכעס עם בן אחיו בעת שהיה מלמדו תורה, גרם לו שיאכל חצי נמלה בשוגג!
<b>וּכְשֶׁאַתָּה יוֹצֵא לַדֶּרֶךְ, הִמָּלֵךְ בְּקוֹנְךָ וְצֵא. מַאי "הִמָּלֵךְ בְּקוֹנְךָ וְצֵא"?.</b> קשה, תיבת וְצֵא דנקיט המקשן ללא צורך, כי הוא שואל על מה שאמר הִמָּלֵךְ בְּקוֹנְךָ? ונ"ל בס"ד דשואל שתים. חדא, מאי הִמָּלֵךְ בְּקוֹנְךָ, ועוד, למה נקיט אליהו זכור לטוב תיבת וְצֵא, כיון דאמר ברישא וּכְשֶׁאַתָּה יוֹצֵא לַדֶּרֶךְ, מוכח דביוצא איירי. ותירץ לו זוֹ תְּפִלַּת הַדֶּרֶךְ, כלומר תְּפִלַּת הַדֶּרֶךְ הידועה שאין בה הזכרת שם, וכל ברכה שיש בה הזכרת שם יש בהזכרת השם מספר צ"א <small>[91]</small>, שצריך לכוין שם <b>הוי</b>"<b>ה</b> <small>[26]</small> בלבו, ויזכיר שם <b>אדנ</b>"<b>י</b> <small>[65]</small> בפיו, דעולין שתיהם צ"א. ולכן צריך שתהיה סמוכה לחברתה, כדי שיהיה לה דין ברכה שיש בה הזכרת שם, שיש בה מספר צ"א, ולכך אמר: הִמָּלֵךְ בְּקוֹנְךָ וְצֵא, הוסיף תיבת <b>צֵא</b>, לרמוז לו שיסמוך אותה לחברתה, דאז יש בה מספר צ"א.<br>[<b>נוסח אחר</b>] מקשים, תיבת וְצֵא למאי הוצרך להזכיר השואל בדברי שאלתו, כי הוא אינו שואל אלא על הִמָּלֵךְ בְּקוֹנְךָ דלא ידע מה היא והמשיב גם כן השיב לו על זה דוקא?<br>ונ"ל, דהשואל היה חושב הִמָּלֵךְ בְּקוֹנְךָ, הכונה הוא ע"ד מ"ש בגמרא דחולין <small>(דף צה:)</small> שמואל בדיק בספרא, רבי יוחנן בדיק בינוקא. פירש רש"י: דשייל ליה פסוק לי פסוקך, ועל זה קרא דוד המלך עליו השלום את דברי התורה 'אַנְשֵׁי עֲצָתִי' <small>(תהלים קיט, כד)</small>. ולכן אמר: <b>וּכְשֶׁאַתָּה יוֹצֵא לַדֶּרֶךְ</b>, ותרצה לידע אם טובה היציאה או לאו, <b>הִמָּלֵךְ בְּקוֹנְךָ</b>, דהיינו: בדין תורה על ידי ספרא או על ידי ינוקא.<br>אך באמת דבר זה לאו דוקא ליוצא לדרך, אלא לכל דבר דעביד בר נש ישאל עצה מן התורה, כמ"ש: 'אַנְשֵׁי עֲצָתִי'. ואם הוה אמר: וּכְשֶׁאַתָּה יוֹצֵא לַדֶּרֶךְ, הִמָּלֵךְ בְּקוֹנְךָ, היינו חושבים דלאו דוקא לדרך, אלא הוא הדין לכל מעשה אשר יעשה לו האדם, ואמר לו על הדרך, משום דאתרמי ליה בו ביום או באותו שבוע היה רוצה רַב יְהוּדָה לצאת לדרך, לכך נתן לו עצה כדי שידע באיזה שעה טובה לו היציאה. אמנם מאחר דכפל דבריו וסיים 'וְצֵא' פעם שנית, שכבר אמר: וּכְשֶׁאַתָּה 'יוֹצֵא' לַדֶּרֶךְ, שמע מינה דבא להודיעו שדבר זה אינו אלא רק בענין היציאה, ואם כן השתא משמע דפירוש הִמָּלֵךְ בְּקוֹנְךָ, אינו כמו שחשבנו. ולכן שאל שתי שאלות: מַאי הִמָּלֵךְ בְּקוֹנְךָ? וּמַאי וְצֵא? והשיב לו: האי <b>הִמָּלֵךְ בְּקוֹנְךָ</b>, הוא ר"ל: שתתפלל <b>תְּפִלַּת הַדֶּרֶךְ</b>, ולכן סיים ואמר לו: <b>וְצֵא</b> להודיעו שיתחיל להתפלל אותה בעודו בביתו, ואחר כך יצא. וזהו: <b>הִמָּלֵךְ בְּקוֹנְךָ</b> ואחר כך <b>צֵא</b>, ולא תתפלל אחר שכבר הלכת בדרך.
<h2>דף ל:</h2>
<b>וְחַד אָמַר: כְּדֵי שֶׁתִּתְחוֹלֵל דַּעְתּוֹ עָלָיו.</b> נ"ל בס"ד, לשון מחולל על המעות, שיחליף בדעתו אות ה"א של בְּ<b>הַ</b>דְרַת קֹדֶשׁ באות חי"ת, וכמ"ש לקמן, אַל תִּקְרִי 'בְּ<b>הַ</b>דְרַת קֹדֶשׁ' אֶלָּא 'בְּ<b>חֶ</b>רְדַּת קֹדֶשׁ', שיצייר בדעתו חֲרָדָה.
<b>אֵין עוֹמְדִין לְהִתְפַּלֵּל אֶלָּא מִתּוֹךְ כֹּבֶד רֹאשׁ.</b> י"ל בס"ד, רמזו לפי דרכם דבר נסתר, והוא מה שאמר רַבִּי יוֹחָנָן בֶּן זַכַּאי: דְּעוּ לִפְנֵי מִי אַתֶּם מִתְפַּלְלִים. ופירש רבינו האר"י ז"ל, לִפְנֵי מִי – בינה אימא, ו'לִפְנֵי' ר"ל: קודם, דרמז להם שימשיכו מוחין דאבא, וכנז' בפ"ע ע"ש. וכאן נמי רמזו דבר זה באומרם: <b>מִתּוֹךְ כֹּבֶד רֹאשׁ</b>, כי תיבת 'כֹּ<b>בֶ</b>ד' יש בתוכה בי"ת, ותיבת 'רֹ<b>א</b>שׁ' בתוכה א' הרי אותיות <b>א</b>"<b>ב</b>, שהוא לפני <b>מי</b> שהיא <b>אם</b>, והכונה: שימשיכו בתפילה מוחין דאבא בסוד: <small>(בראשית כ, יב)</small> בַת אָבִי הִוא.
<h2>דף לא:</h2>
<b>לֹא אָדוֹן אַתָּה בְּדָבָר זֶה, וְלֹא רוּחַ הַקֹּדֶשׁ שׁוֹרָה עָלֶיךָ, שֶׁאַתָּה חוֹשְׁדֵנִי בַּדָּבָר הַזֶּה.</b> פירוש: יש מבין הנסתרות מכח חכמתו, דעל זה ארז"ל: חָכָם עָדִיף מִנָּבִיא <small>(בבא בתרא יב.)</small>, ויש יודע הנסתרות על ידי רוח הקודש, ולכן אָמְרָה לֵיהּ: <b>לֹא אָדוֹן אַתָּה בְּדָבָר זֶה</b>, שלא השגת כלום מחמת רבוי חכמה שיש לך, <b>וְלֹא רוּחַ הַקֹּדֶשׁ שׁוֹרָה עָלֶיךָ</b>, כדי שתדע הנסתרות על ידי רוח הקודש.
<b>וַיַּעַן עֵלִי וַיֹּאמֶר: לְכִי לְשָׁלוֹם <small>(שמואל א' א, יז)</small> אָמַר רַבִּי אֱלִיעֶזֶר: מִכָּאן לַחוֹשֵׁד בַּחֲבֵרוֹ בְּדָבָר שֶׁאֵין בּוֹ, שֶׁצָּרִיךְ לְפַיְּסוֹ.</b> קשה, הפיוס הוא שאומר לו: נעניתי לך מחול לי, וכאן לא אמר לה מהני מילי מידי, אלא רק ברך אותה? ונ"ל בס"ד, כיון שהיא דברה אתו קשות דנחשבים דברי בזיון שאמרה לו: לֹא אָדוֹן אַתָּה בְּדָבָר זֶה, וְלֹא רוּחַ הַקֹּדֶשׁ שׁוֹרָה עָלֶיךָ, וטעמא דידה הוא משום דחטא לה שחשדה בדבר שאין בה, והוא השיב: לְכִי לְשָׁלוֹם, נמצא הודה לדבריה שחטא לה. ואמר לה <b>לְכִי לְשָׁלוֹם</b>, אין זו ברכה, אלא כונתו לומר: אני אמחול לך ואת תמחלי לי, וכיון דאנחנו מוחלים זה לזה, לְכִי לְשָׁלוֹם שיהיה ביני וביניך. גם יהיה אות למ"ד במקום בי"ת, כמו: בֹחֵר אַתָּה לְבֶן יִשַׁי <small>(שמואל א' כ, ל)</small>, וכמו: מְרִיתֶם אֶת פִּי לְמֵי מְרִיבָה <small>(במדבר כ, כד)</small>. וכן כאן אמר לְכִי לְשָׁלוֹם שהוא ביני לביניך, נמצא פייסה שתמחול לו, דאם לא תמחול איך יהיה השלום?!<br>וכיון דאמר לה לְכִי לְשָׁלוֹם, בירך אותה שֶׁיִּתֵּן לָךְ אֱלֹהֵי יִשְׂרָאֵל אֶת שֵׁלָתֵךְ אֲשֶׁר שָׁאַלְתְּ מֵעִמּוֹ. כי ידוע מ"ש רז"ל <small>(מדרש שמואל פ"ג)</small> ארבעים שנה קודם שנולד שמואל היתה בת קול אומרת: <b>עָתִיד צַדִּיק אֶחָד לַעֲמֹד וּשְׁמוֹ שְׁמוּאֵל</b>, והיו כל הנשים וגם חנה בכלל מתפללות שיהיה צדיק זה ששמו שְׁמוּאֵל יוצא מהם, ולכך היו כל היולדות קורין את הולד בשם שְׁמוּאֵל. ולכן עתה שאמר לה <b>לְכִי לְשָׁלוֹם</b>, אמר לה: <b>וֵאלֹהֵי יִשְׂרָאֵל יִתֵּן אֶת שֵׁלָתֵךְ,</b> כלומר: יִתֵּן לָךְ אֶת שְׁמוּאֵל שֶׁאַתְּ שׁוֹאֶלֶת מֵעִמּוֹ, כי לכל מספר יש לו כולל אחד יותר, ואם כן לאותיות ה'<b>שָׁלוֹם</b>' יש אות א' יתר, ואם תניח אות א' עם אותיות שלום יהיה צירוף <b>שְׁמוּאֵל</b>, ולכן כתיב <small>(שמואל א' א, יז)</small> 'יִתֵּן אֶת שֵׁלָתֵךְ' חסרה א', לרמוז על אות א' הנוסף על אותיות שָׁלוֹם, להשלים שמו של שְׁמוּאֵל.
<h2>דף לב.</h2>
<b>אִלְמָלֵא שָׁלֹשׁ מִקְרָאוֹת הַלָּלוּ, נִתְמוֹטְטוּ רַגְלֵיהֶם שֶׁל שׂוֹנְאֵי יִשְׂרָאֵל.</b> צריך להבין, מאי משמעות 'רגלים' דנקיט הכא, ולמה תלה הדבר הזה ברגלים? ונ"ל בס"ד, כי ידוע <b>שישראל מתקבלת תשובתם וניצולים מן הקטרוג בשתים.</b><br>חדא, על ידי <b>השפלות והענוה</b>, שיהיה כל אחד ואחד מך בעיני עצמו, דאז נחשב כאילו הקריב הקרבנות כולם ואף על פי שאין בית המקדש קיים, ובזה תתקבל תשובתם, ולא יהיה עליה קטרוג מצד חסרון הקרבנות, באומרו: תְּשׁוּבָה בְּלֹא קָרְבָּן לָא מְהַנְיָא.<br>והב', הוא <b>השבת</b>, כמ"ש רז"ל <small>(שבת קיח:)</small> ע"פ שֹׁמֵר שַׁבָּת מֵחַלְּלוֹ <small>(ישעיהו נו, ב)</small> אַל תִּקְרֵי מְחַלְּלוֹ אֶלָּא מָחוּל לוֹ, דכיון שהם שומרים שבת לא יוכלו המקטרגים לקטרג על תשובתם, וכמ"ש רז"ל <small>(ב"ר כב, יג)</small>: אמר לו אדם הראשון לקין, מה נעשה בדינך? אמר לו: עשיתי תשובה ונתפשרתי! א"ל: כל כך גדול כחה של תשובה?! פתח ואמר מִזְמוֹר שִׁיר לְיוֹם הַשַּׁבָּת <small>(תהלים צב, א)</small>. וכבר המפרשים ז"ל, כתבו כמה טעמים לדבר זה שתהיה שמירת שבת מועלת לקבלת תשובה.<br><b>הרי</b> איכא תרתי לקבלת ישראל בתשובה ויהיו ניצולים מן המקטרגים, חדא, מצות שבת, והב' ענוה ושפלות, שיהיה כל אחד ואחד מך בעיני עצמו. וב' דברים אלו רמוזים בסוף אותיות <b>יִשְׂרָאֵל</b>, כי ידוע דארז"ל: שם ישראל הוא אותיות <b>לִי רֹאשׁ</b>, וסוף <b>לִי</b> הוא אותיות <b>מָךְ</b>, וסוף <b>רֹאשׁ</b> הוא אותיות <b>שַׁבָּת</b>, וכל סוף הוא נקרא <b>רֶגֶל</b> להקודם אליו.<br>ואמר כאן, אף על פי דאיכא ב' דברים הרמוזים בסוף שם 'יִשְׂרָאֵל' שהם עוזרים ומסייעים את ישראל כנגד המקטרגים, עם כל זה אם לא היו שלשה מקראות אלו המורים שיש לישראל תקנה בתשובה, ולא ינהג בהם מאמר 'הַנֶּפֶשׁ הַחֹטֵאת הִיא תָמוּת' <small>(יחזקאל יח, ד)</small>, כדינו של בשר ודם עם מלך בשר ודם, <b>הָיוּ מִתְמוֹטְטִין רַגְלֵיהֶם שֶׁל יִשְׂרָאֵל</b> ר"ל: ב' דברים אלו שהם 'מָךְ וְשַׁבָּת' הרמוזים בסוף שם 'יִשְׂרָאֵל'.
<b>אָמַר לוֹ הַקָּדוֹשׁ בָּרוּךְ הוּא לְמֹשֶׁה, [מֹשֶׁה] לֶךְ רֵד מִגְּדֻלָּתְךָ.</b> קשה, דהאי רֵד אינה ירידה של הליכה, אלא ירידה מן הגדולה, אם כן למה אמר לו לֶךְ רֵד, הול"ל: רֵד דוקא?<br>ונ"ל בס"ד, שרצה הקב"ה שיתפלל משה רבינו עליו השלום אותה שעה בעד ישראל, וימליץ טוב עליהם ויחזיר עטרה ליושנה.<br>וידוע, כי משה רבינו עליו השלום היה כוחו בפיו שיתפתלל ולא תשוב תפילתו ריקם, מפני שהיה בחינת גבורות של אותיות 'מי' דשם אלק<b>ים</b>, שהם סוד הבל דפומא וחוטמא, ולכך היה לו כח גדול בדיבור שלו הן בתפילתו הן בהמלצת יושר שעושה על ישראל, ואם היה אומר לו רֵד מִגְּדֻלָּתְךָ, היה ירא להתפלל בעד ישראל ולהמליץ טוב עליהם, כי גדולתו היא זאת שיש לו כח בפה כאמור, ועתה נטל גדולתו וכחו ממנו, וכמה יוכל לרצות, ובאמת הקב"ה רוצה שיתפלל וימליץ טוב ויקבל דבריו להציל את ישראל, לכך אמר לו <b>'לֶךְ' רֵד מִגְּדֻלָּתְךָ</b>, עתה בעודך למעלה אצלי עודך בגדולתך וכוחך שהיה לך, אך רק אחר שתלך מכאן אז רֵד מִגְּדֻלָּתְךָ. ובזה הבין כי עתה בעודו למעלה קודם שהלך מן המקום ההוא עודנו בתוקפו וגבורתו ולכך אז התחיל להתפלל ולדבר טענות של זכות בעד ישראל.<br>ולכן אמר בתחילה תָּשַׁשׁ כֹּחוֹ שֶׁל מֹשֶׁה וְלֹא הָיָה בּוֹ כֹּחַ לְדַבֵּר, פירוש: <b>תָּשַׁשׁ כֹּחוֹ</b> – הם הגבורות של אותיות 'מי' <b>וְלֹא הָיָה בּוֹ כֹּחַ לְדַבֵּר</b>, כי כח הדיבור שלו בא לו מן גבורות אלו שהם סוד הבל, אך <b>כֵּיוָן שֶׁאָמַר לוֹ: הֶרֶף מִמֶּנִּי וְאַשְׁמִידֵם</b> <small>(דברים ט, יד)</small> אמר משה דבר זה תלוי בי. ונ"ל בס"ד, הכונה דריש תיבת 'מִמֶּנִּי' – 'מן מי' שאמר לו הֶרֶף מן אותיות 'מי' דשם אלהים שהם סוד הבל שלא תתחזק בהם, אז ידע משה רבינו עליו השלום כי עדיין לא נסתלק כוחו זה ממנו, דאם נסתלק למה אמר לו 'הֶרֶף מן מי'? לכן <b>אָמַר מֹשֶׁה: דָּבָר זֶה תָּלוּי בִּי</b>, כלומר: כח זה של 'מי' עודנו תלוי 'בִּי' ולא פירש ממני, ואז <b>מִיָּד נִתְחַזֵּק בִּתְפִלָּה וּבִקֵּשׁ רַחֲמִים</b>, כיון דידע דעדיין יש אצלו כח זה. ולא זז משם עד שאמר לו: <b>סָלַחְתִּי כִּדְבָרֶךָ</b>, ואז ממילא גם גזרת רֵד מִגְּדֻלָּתְךָ נתבטלה, מאחר דסלח לישראל, אם כן נעקר הגדר מעיקרו, וכאילו לא חטאו, <b>ואז נשאר בגדולתו.</b>
<b>רִבּוֹנוֹ שֶׁל עוֹלָם, עַכְשָׁיו יֹאמְרוּ הָעוֹבְדֵי כּוֹכָבִים: תָּשַׁשׁ כֹּחוֹ כַּנְּקֵבָה.</b> יש להקשות, למה נקיט כִּנְקֵבָה, לימא תָּשַׁשׁ כֹּחוֹ? ועוד יש להקשות למה קראו בֶּן עַמְרָם? ועוד למה הביא הוכחה מן נסים של הים ולא אמר לו נסים שהיו במצרים גם כן שכולם פלאות הם?<br>ונ"ל בס"ד, כונת משה רבינו עליו השלום לומר, דאומות העולם אף על פי שידעו נסים ונפלאות שעשית במצרים, יאמרו שברוב הנסים נעשה חולשה ח"ו, כאשה זו דאף על גב דיולדת כמה עבורין לשלום, עם כל זה כיון שהתחיל ליהנות נסים ראשונים תש כוחו ח"ו כנקבה זו שמתעברת ויולדת וחוזרת ומתעברת, דאף על גב דכל לידות שלה הם לשלום עם כל זה תש כוחה עיבור אחר עיבור מחמת רבוי העבורים שמתעברת בזה אחרי זה, ולכן אמר: <b>כַּנְּקֵבָה.</b> והשיב לו הקב"ה: <b>בֶּן עַמְרָם</b>, <b>וַהֲלֹא כְּבַר רָאוּ נִסִּים שֶׁעָשִׂיתִי עַל הַיָּם</b>, ובהם ראו דאלו הנסים האחרונים חזקים עשר ידות על נסים הראשונים שהיו במצרים, שכל מכה ומכה שהיה במצרים היתה של חמש מכות, ולפי דבריהם היה צריך שיתמעט הכח באחרונים. והשיב משה רבינו עליו השלום אין הכי נמי, לדברים אלו שאומרים תָּשׁ כֹּחוֹ כַּנְּקֵבָה, שתש כחה ברבוי העיבורים יש סתירה מן נסים שעשית על הים, אך הם יאמרו עוד טענה אחרת ודבר אחר שאין לו סתירה מנסים שעל הים, והוא כי יֹאמְרוּ: <b>לִפְנֵי מֶלֶךְ אֶחָד הָיָה יָכוֹל לַעֲמֹד, וְלֹא כְּנֶגֶד שְׁלֹשִׁים וְאֶחָד מְלָכִים.</b><br>ובזה מובן מה שקראו עתה בֶּן עַמְרָם, כי ידוע בן גבור ותקיף בגבורתו קורין אותו על שם אביו הזכר, אבל החלש קורין אותו על שם אמו שהיא נקבה וחלושה. וידוע משה רבינו עליו השלום נשאר בכוחו וגבורתו עד יום פטירתו, לֹא כָהֲתָה עֵינוֹ וְלֹא נָס לֵחֹה <small>(דברים לד, ז)</small>, ולכן מאחר שלא נראה בו סימני חלישות ראוי היה לקראו בֶּן עַמְרָם על שם אביו הזכר, כי כל זכר גבור וכל נקבה חלושה, ולזה קראו עתה <b>בֶּן עַמְרָם</b> לרמוז כי איך יאמרו כי אני ח"ו זקנתי ותש כוחי חלילה, והלא אתה עתה בן שמונים ועודך גבור שראוי לקראך בֶּן עַמְרָם בעבור תוקף הגבורה שלך, ואם אתה שלוחי ועבדי כך, איך יאמרו כדברים האלה עלי שתש כוחי כנקבה ח"ו.
<b>מִנַּיִן שֶׁחָזַר הַקָּדוֹשׁ בָּרוּךְ הוּא, וְהוֹדָה לוֹ.</b> אין הכונה שהשכיל משה רבינו עליו השלום יותר, שידע שיאמרו טענה זו דל"א מלכים, ולא ידע ח"ו השי"ת, דודאי החושב כן הרי זה כופר בעיקר!<br>אך זה דרכו יתברך לחבב הצדיקים בדרך זה, על דרך מ"ש בגמרא <small>(כאן דף לג)</small>, הַהוּא דְּנַחֵית קַמֵּיהּ דְּרַבָּה וַאֲמַר: אַתָּה חַסְתָּ עַל קַן צִפּוֹר, אַתָּה חוּס וְרַחֵם עָלֵינוּ, אֲמַר רַבָּה כַּמָּה יָדַע הַאי צֻרְבָּא מֵרַבָּנַן לְרַצּוֹיֵי לְמָרֵיהּ!, אֲמַר לֵיהּ אַבַּיֵי וְהָא "מְשַׁתְּקִין אוֹתוֹ" תְּנַן! ואמרו בגמרא דְּרַבָּה לְחִדּוּדֵי לְאַבַּיֵי הוּא דְּבָעֵי דאמר דברים שאינם כדי לידע אם אביי חכם הוא להרגיש בהם.<br>וכן כאן, בתחלה השיב השי"ת וַהֲלֹא כַּמָּה נִסִּים עָשִׂיתִי לָהֶם עַל הַיָּם, אף על פי שידע שיש טענה אחרת של ל"א מלכים שיאמרו האומות העולם, ולזאת אין סתירה מן הים, כדי לזכות את משה רבינו עליו השלום שהוא ישיב תשובה נצחת.
<h2>דף לב:</h2>
<b>בָּרָאתִי לוֹ שְׁלֹשִׁים חַיִל פירוש: מחנה שקורין טאבו"ר. ואומרו: לִגְיוֹן וְרַהֲטוֹן וּקְרָטוֹן וכו'..</b> כולם מיני שררה הם, ונקיט ברישא הגדולים יותר, דרך משל: לִגְיוֹן מה שקורין מושי"ר, וְרַהֲטוֹן מה שקורין פרי"ק, וּקְרָטוֹן מה שקורין ליוו"א, וכן על זה הדרך ואמרו עליו כמו <small>(במדבר ב, כ)</small> וְעָלָיו מַטֵּה מְנַשֶּׁה, דתרגומו: וְדִסְמִיכִין עֲלוֹהִי, שר"ל: נתלים בו.
<b>הֲתִשְׁכַּח אִשָּׁה עוּלָהּ (ישעיהו מט, טו) אָמַר הַקָּדוֹשׁ בָּרוּךְ הוּא: כְּלוּם אֶשְׁכַּח עוֹלוֹת אֵילִים וּפִטְרֵי רְחָמִים שֶׁהִקְרַבְתְּ לְפָנַי בַּמִּדְבָּר.</b> פירש רש"י ז"ל לשון עוֹלוֹת וקרבנות. וכתב מהרש"א אַמִּלַּת 'אִשָּׁה' לא פירש כלום. ונראה מפירושו שהניחו כפשוטו ואין נראה מתוך הדרש וכו' יע"ש.<br>ונ"ל בס"ד דהניח 'אִשָּׁה' כפשוטו, ויבא הפשט הזה נכון גם לפי הדרש, דְעוֹלוֹת ר"ל: קרבנות. דהא ארז"ל <small>(נדה לא:)</small> האשה בשעה שכורעת לילד נשבעת נשמתה שלא תזקק לבעלה, ואחר כך מתחרטת ומביאה קרבן לתקן עון חלול שבועה. וכאן הכי קאמר, דהאשה בעת שנשבעת שלא תזקק, אינה שוכחת עולה וקרבן אשר תביא אחר כך בעבור ביטול שבועתה, אלא היא זוכרת את הקרבן אשר תביא לתקן ביטול שבועתה זו. כן אני בעת שאני גוזר עליכם גזרה רעה, אינני שוכח את הזכות אשר בעבורו יהיה ביטול לגזרה רעה שאגזור עליכם, והזכות הוא: עוֹלוֹת אֵילִים וּפִטְרֵי רְחָמִים שהיה לכם בַּמִּדְבָּר.
<b>חֲסִידִים הָרִאשׁוֹנִים הָיוּ שׁוֹהִין שָׁעָה אַחַת וְכוּ'. מְנָא הַנֵי מִילֵי? אָמַר רַבִּי יְהוֹשֻׁעַ בֶּן לֵוִי דְּאָמַר קְרָא: "אַשְׁרֵי יוֹשְׁבֵי בֵיתֶךָ עוֹד יְהַלְלוּךָ סֶּלָה".</b> קשה, מנ"ל דהישיבה שיעור שָׁעָה אַחַת?<br> ונ"ל בס"ד, <b>ישבה</b> אותיות <b>יש בה</b>, ואותיות <b>י</b>"<b>ש</b> במילואם יו"ד שי"ן עולה מספר <b>השע</b>"<b>ה</b> <small>[380]</small>, ובסה"ק בֶּן יְהוֹיָדָע הבאתי מן התוספתא שהשעה תקע"ו <small>[576]</small> רגעים, וזה נרמז בפסוק עוֹד יְהַלְלוּךָ סֶּלָה, והיינו אותיות <b>עוֹד</b> במילואם כזה עי"ן ו"ו דל"ת עולה תקע"ו <small>[576]</small>. ומפסוק <small>(תהלים קמ, יד)</small> יֵשְׁבוּ יְשָׁרִים, יליף <b>יְשָׁרִים</b> גימטריא תק"ס <small>[560]</small>, ועם מספר הקמ"ץ <small>[16]</small> שהוא תנועה גדולה עולה תקע"ו <small>[576]</small>.<br>ועוד נ"ל אותיות <b>יוֹשְׁבִין</b> עולים שע"ח <small>[378]</small> כמנין <b>שָׁעָה</b> <small>[375]</small> עם האותיות.
<h2>דף לג.</h2>
<b>בְּאוֹתָהּ שָׁעָה אָמְרוּ: אוֹי לוֹ לְאָדָם שֶׁפָּגַע בּוֹ עָרוֹד, וְאוֹי לוֹ לְעָרוֹד שֶׁפָּגַע בּוֹ רַבִּי חֲנִינָא בֶּן דּוֹסָא.</b> נ"ל בס"ד, ענין זה של הערוד הוא משל על ענין יצר הרע והשטן עם האדם. והיינו: אוֹי לְאָדָם שֶׁפָּגַע בּוֹ הַשָּׂטָן שהוא היצר הרע להחטיאו ולשלוט בו שלוקח ממנו ניצוצי הקדושה, וסוף דבר מוכרח שאיש ישראל יעשה תשובה, ואז מלבד שיקח כל ניצוצי קדושה ששבה ממנו השטן, אלא מקעקע הבירה של השטן ליקח מקליפתו חלק גדול מן הטוב הבלוע שם, וכמ"ש <small>(קהלת ח, ט)</small> אֲשֶׁר שָׁלַט הָאָדָם בְּאָדָם לְרַע לוֹ, ופירש רבינו האר"י ז"ל, אֲשֶׁר שָׁלַט הָאָדָם בליעל – באדם הישראלי, לְרַע לוֹ – לאדם בליעל, ונמצא <b>אוֹי לְאָדָם שֶׁפָּגַע בּוֹ הַשָּׂטָן</b>, אך סוף דבר <b>אוֹי לוֹ לְשָׂטָן שֶׁפָּגַע בּוֹ הָאָדָם</b> הזה שנעשה בעל תשובה, שעל ידי כך נתבזבז השטן גם מניצוצי קדושים שהיה בקליפתו מכבר, ועל כן המשל הזה יבא נכון על ענין השטן. <b>וְאוֹי לְשָׁטָן שֶׁפָּגַע בּוֹ אִיּוֹב</b> אחר כך. כי סוף דבר הוסיף ה' לאיוב טובה כפליים, ונתבזבזה קליפת השטן מן הטוב שבה. ועוד, גם בשעת יסורין של איוב גם כן אוי לו לשטן בהיות איוב מתאפק וסובל היסורין בשתיקה, דהא ארז"ל <small>(ב"ב טז.)</small> על הפסוק: אַךְ אֶת נַפְשׁוֹ שְׁמֹר <small>(איוב ב, ו)</small>, קשה צערו של שטן יותר מצערו של איוב. כאדם שאומר לעבדו שבור החבית ושמור היין שלה שלא ישפך, וזה נרמז גם כן בשם איוב שהוא ב' אוֹי, אחד לו ואחד לשטן. והנה כל אדם ראוי להסתכל תמיד בתרי אוֹי אלו, דהוא: <b>אוֹי לָאָדָם שֶׁפָּגַע בּוֹ שָׁטָן, וְאוֹי לְשָׂטָן שֶׁפָּגַע בּוֹ אָדָם בַּעַל תְּשׁוּבָה.</b><br>ובזה יובן בס"ד: אַשְׁרֵי מַשְׂכִּיל אֶל דָּל <small>(תהלים מא, ב)</small>, כי ב' פעמים '<b>אוֹי</b>' <small>[17]</small> עולה מספר '<b>דָּל</b>' <small>[34]</small>.<br>ובזה יובן <small>(תהלים קמא, ג)</small> שִׁיתָה יְיָ שָׁמְרָה לְפִי נִצְּרָה עַל דַּל שְׂפָתָי, והוא: הא', <b>שָׁמְרָה לְפִי</b> כי כל העונות תלויים 'בַּפֶּה' אם הוא טהור לא יבטל בשאר עונות. ועוד, הטיבה חסדך עמי והוא: כי <b>נִצְּרָה עַל דַּל שְׂפָתָי</b>, פירוש: תנצור שפתי על <b>דָּל</b> גימטריא ב' פעמים <b>אוֹי</b>, דעל ידי שאביט בשני אוֹי הנז' שהם גימטריא 'דָּל' תנצור שפתי.
<b>גְּדוֹלָה דֵּעָה שֶׁנִּתְּנָה בֵּין שְׁתֵּי אוֹתִיּוֹת.</b> דהיינו: שתי שמות, שם <b>הוי</b>"<b>ה</b> <small>[26]</small> ושם <b>אֵל</b> <small>[31]</small>. ונ"ל הטעם שהניח הדעת בין שתי שמות אלו, דהפרש שביניהם הוא חמשה, וידוע דמספר חמש במספר הקדמי <small>[א+ב+ג+ד+ה</small><small>=</small><small>15]</small> והוא מספר י"ה שהם חו"ב, שהדעת מכריע ביניהם. ולכן ניתן בין שמות אלו שמספר שיש בינותם הוא מספר אותיות י"ה שהם חו"ב, וכן הדעת עומד בין חו"ב.
<b>כָל מִי שֶׁאֵין בּוֹ דֵּעָה, אָסוּר לְרַחֵם עָלָיו.</b> לאו לענין פרנסה וחיות איירי, אלא הכונה אסור למסור בידו כח שישלוט בו, כי אפשר שבזה הכח שאתה נותן לו לשלוט יזיק לך, דעל זה נאמר <small>(בראשית רבה כב, ח)</small> <b>טב לביש לא תעביד וביש לא ימטי לך</b> <small>[- מכאן אומרים, אל תעשה טוב לאדם רע, ורעה לא תבוא עליך]</small>.<br>אך מקשים, הכתוב אומר: לֹא עַם 'בִּינוֹת' הוּא <small>(ישעיה כז, יא)</small> ולא אמר: לֹא עַם 'דֵּעוֹת' הוּא, ואיך יליף למי שאין בו דעה, והול"ל למי שאין בו בינה?<br>ונ"ל דהתנא באבות <small>(ג, כא)</small> אמר: אִם אֵין בִּינָה אֵין דָעַת, וְאִם אֵין דַעַת אֵין בִּינָה. והכונה: כי בעל בינה הוא מבין דבר מתוך דבר, וזה הדבר שמולידו ומבינו מתוך הדבר נקרא דעת, ולזה אומר: <b>אִם אֵין בִּינָה</b>, שאין לו כח שנקרא בִּינָה <b>אֵין דָעַת</b>, ר"ל: אין לו נולד הנקרא בשם דעת, <b>וְאִם אֵין דַעַת</b> שאינו יכול לעשות נולד הנקרא דעת <b>אֵין בִּינָה</b>, ר"ל: אין זה בעל בינה, כי לעולם בינה היא בסוג אם, ודעת הוא הנולד ממנה, לכן הכתוב שאמר 'לֹא עַם בִּינוֹת הוּא' כאילו אמר: 'לֹא עַם דֵּעוֹת הוּא' דאם אין להם בינה אין להם דעת שהוא דבר הנולד מתוך דבר, כי דעת ובינה חדא נינהו. ובעל המאמר דנקיט <b>דֵּעָה</b> ולא נקיט <b>בִּינָה</b> כלישנא דקרא, משום דאיירי בדעה, דדריש: גְּדוֹלָה דֵּעָה שֶׁנִּתְּנָה בֵּין שְׁתֵּי אוֹתִיּוֹת, להכי גם כאן נקיט דעה.
<b>גָּדוֹל מִקְדָּשׁ שֶׁנִּתָּן בֵּין שְׁתֵּי אוֹתִיּוֹת.</b> נמצא מִקְדָּשׁ נכתב בין שם <b>הוי</b>"<b>ה</b> <small>[26]</small> ובין שם <b>אדנ</b>"<b>י</b> <small>[65]</small>, וההפרש שיש בין מספר הוי"ה לבין מספר שם אדנ"י הוא <b>ט</b>"<b>ל</b> <small>[39]</small> כמנין אותיות ארבעה מלואים של ע"ב ס"ג מ"ה ב"ן, שהם מספר <b>הברכה</b> <small>[232]</small>, ולכן הניח מִקְדָּשׁ בין שתי שמות אלו, דהפרש שיש ביניהם רומז לטל אותיות שמספרם 'הברכה' לרמוז 'כִּי שָׁם בְּמִקְדָּשׁ צִוָּה הֳ' אֶת הַבְּרָכָה' <small>(תהלים קלג, ג)</small>.
<b>אֶלָּא מֵעַתָּה, גְּדוֹלָה נְקָמָה שֶׁנִּתְּנָה בֵּין שְׁתֵּי אוֹתִיּוֹת.</b> בסה"ק בֶּן יְהוֹיָדָע הקשיתי, אמאי לא מקשי אֶלָּא מֵעַתָּה, גְּדוֹלָה 'שְׁמִיעָה' שֶׁנִּתְּנָה בֵּין שְׁתֵּי אוֹתִיּוֹת, דכתיב <small>(דניאל ט, יט)</small> אֲדֹנָ֤י ׀ שְׁמָ֙עָה֙ אֲדֹנָ֣י ׀ סְלָ֔חָה אֲדֹנָ֛י הַֽקְשִׁ֥יבָה? ע"ש.<br>ונ"ל בס"ד, דהתם השני שמות הם שם אחד שהוא שם אדנ"י, מה שאין כן כאן הם שני מיני שמות, אחד שם אֵל ואחד שם הוי"ה, כן בְּמִקְדָּשׁ שתי שמות אחד שם הוי"ה ואחד שם אדנ"י.<br>ועוד נ"ל בס"ד, התם איכא פסק בין שם אדני ובין שמעה, וכן פסק בין שם אדני לבין תיבת סלחה, ופסק חשיב סוף פסוק, ונמצא אין תיבת שְׁמָעָה בין שתי אותיות בפסוק אחד, וכן נמי אין תיבת סְלָחָה בין שתי אותיות בפסוק אחד.
<b>וְחַד אָמַר: מִפְּנֵי שֶׁעוֹשֶׂה מִדּוֹתָיו שֶׁל הַקָּדוֹשׁ בָּרוּךְ הוּא רַחֲמִים, וְאֵינָן אֶלָּא גְּזֵרוֹת.</b> קשה, והלא כמה טעמים ארז"ל על המצות, ולא עוד אלא שאמרו טעמים כיוצא בזה שעשו אותם רחמים, וכמ"ש במדרש רבא ריש פרשת כי תצא: למה התינוק נימול לשמנה ימים? שנתן הקב"ה רחמים עליו להמתין לו עד שיהא בו כח, וכשם שרחמיו של הקב"ה על האדם כך רחמיו על הבהמה, מנין? שנאמר <small>(ויקרא כב, כז)</small> וּמִיּוֹם הַשְּׁמִינִי וָהָלְאָה וכו', ולא עוד אלא שאמר: אֹתוֹ וְאֶת בְּנוֹ לֹא תִשְׁחֲטוּ בְּיוֹם אֶחָד <small>(שם כב, כח)</small>. וכשם שנתן הקב"ה רחמיו על הבהמה, כך נתמלא רחמים על העופות, מנין? שנאמר <small>(דברים כב, ו)</small> כִּי יִקָּרֵא קַן צִפּוֹר לְפָנֶיךָ וכו'. נמצא, רז"ל אמרו טעם זה של רחמים על קן צפור ועל שאר מצות. ותקשי לדברי המדרש איך עושים מִדּוֹתָיו שֶׁל הַקָּדוֹשׁ בָּרוּךְ הוּא רַחֲמִים וְאֵינָן אֶלָּא גְּזֵרוֹת?!<br>ונ"ל בס"ד, דכל אחד יוכל לומר על המצות טעם שיבא לו בדעתו בדרשה אף על פי שעושה בו מדותיו של הקב"ה רחמים, אך זה אינו אלא שדורש הטעם בינו לבין עצמו, או אפילו לפני אחרים, אבל להקב"ה אין לומר לו טעם שלך במצוה זו הוא כך, כי כיון שאומר לפני הקב"ה הטעם הזה, נמצא הוא מחליט ומכריח אותו הטעם לאותה המצוה, כיון שאומר להקב"ה כפירוש שצויתנו בכך בעבור כך, אבל מה שאומר טעמים דרך דרש אין זה מחליט ומכריח הטעם לאותה מצוה, אלא בדרך אפשר הוא מדבר, דר"ל: אפשר לומר שצונו השי"ת מצוה זו בעבור טעם זה, ואפשר נמי לומר דאין זה הוא הטעם שלה, או אין לה טעם כלל, אלא גזרת מלך היא.
<b>אָמַר לֵיהּ אַבַּיֵי: וְהָא "מְשַׁתְּקִין אוֹתוֹ" תְּנָן.</b> קשה, תקשי לאביי עצמו למה לא השתיקו? כמה שכתוב במשנה.<br>ונ"ל בס"ד, דסבר אביי מה שכתוב במשנה מְשַׁתְּקִין אוֹתוֹ, אין הכונה להשתיקו תיכף לביישו, אלא הכונה דאחר כך יאמרו לו בינם לבינו אין זו הדרך, ומכאן ולהבא תזהר שלא תאמר כן, אך אחר שראה דהשביחו רבה על זאת, הקשה לו, איך תשבחנו והא משתקין אותו תנן?!
<b>אֵין לְהַקָּדוֹשׁ בָּרוּךְ הוּא בְּבֵית גְּנָזָיו, אֶלָּא אוֹצָר שֶׁל יִרְאַת שָׁמַיִם.</b> פירשתי בסה"ק בֶּן יְהוֹיָדָע דקאי על יראת הרוממות ע"ש. ונראה דנקיט על יראת הרוממות <b>בְּבֵית גְּנָזָיו</b>, כי ידוע דיראת הרוממות נמשכת מן החכמה שנקראת דחילו, מה שאין כן יראת העונש נמשכת מן המלכות הנקראת יראת ה', וידוע כי חו"ב שהם דחילו ורחימו הם עלמין דאתכסיין, אבל תפארת ומלכות הם עלמין דאתגליין, ולכן על יראת הרוממות אמר יש לו בְּבֵית גְּנָזָיו, כי יראה זו היא מן עלמין דאתכסיין.
<h2>דף לד.</h2>
<b>שְׁלֹשָׁה, רֻבָּן קָשֶׁה וּמִעוּטָן יָפֶה, וְאֵלּוּ הֵן: שְׂאוֹר, מֶלַח וְסַרְבָּנוּת.</b> קשה, הו"ל להקדים סַרְבָּנוּת שהיא בגוף האדם על שְׂאוֹר וּמֶלַח שהם במזון האדם, וגם הו"ל להקדים מֶלַח על שְׂאוֹר, כי ענין המלח שייך בלחם ובתבשיל ובכל מאכל, אך השאור הוא רק בלחם? ונ"ל בס"ד, הזכירם כפי גודל איכותם, כי <b>שְׂאוֹר</b> הוא מילתא פסיקתא בכל אופן שיהיה, רובו קשה ומיעוטו יפה, ולא משכחת לה שיהיה להיפך מיעוטו קשה ורובו יפה.<br>אך <b>הַמֶּלַח</b> לאו בכל מילי הוא כך, דשפיר משכחת לה מיעוטו קשה ורובו יפה, כהיכא דמולח בשר לאורתא, שאם יניח מעט מלח יתקלקל ויסריח ואם ירבה בו המלח יפה הוא לו, וכן כובש כבשין כגון זתים, ושאר פירות מרים, שאם יניח בהם מעט מלח לא הועיל כלום, ואם ירבה מלח יפה להם, וכן בגבינה וכיוצא, לכך הקדים שאור למלח בענין זה דרובו קשה ומעוטו יפה.<br>והקדים שאור ומלח <b>לְסַרְבָּנוּת</b>, כי בשאור ומלח רובן קשה שיהיה מזה קלקול והפסד, דאם ירבה השאור בעיסה תתקלקל ולא תאכל, ואם ירבה המלח בתבשיל יתקלקל ואינו נאכל, אך הסרבנות הן אמת דרובה קשה, אין קושי שלה יהיה בסוג רע, אלא הקושי הוא דאינו נקרא טוב ואינו גורם רע בעין.
<h2>דף לד:</h2>
<b>הוּא דּוֹמֶה כְּעֶבֶד לִפְנֵי הַמֶּלֶךְ, וַאֲנִי דּוֹמֶה כְּשַׂר לִפְנֵי הַמֶּלֶךְ.</b> יש מקטרגים אם רואין צדיק גדול מתפלל על צרת אדם אחד, מקטרגים על אותו אדם לומר שאינו ראוי לנס ולישועה באותה צרה, יען כי הצדיק אם הוא גדול מאד אם נענה בתפילתו שנותן הקב"ה שפע של ישועה מאותה צרה, יתן השפע ברבוי בעין יפה שיספיק להיות ישועה לצרה של אותו אדם שהתפלל עליו הצדיק, וגם לצרות של בני אדם אחרים שהם כמו הצרה ההיא שהתפלל הצדיק בעבורה.<br>וכמ"ש רז"ל <small>(ב"ר נג, ח)</small> כשנפקדה שרה אימנו עליה השלום בתפילתו של אברהם אבינו עליו השלום נפקדו כמה עקרות עמה, וכשנפקדה רבקה אימנו עליה השלום בתפילתו של יצחק אבינו עליו השלום נפקדו כמה עקרות עמה.<br>ולכן יתקנאו המקטרגים ויקטרגו שלא יהיה נפתח צינור לשפע הישועה מאותה צרה שמתפלל עליה הצדיק, כי הצדיק לפי גודלו יגדל צינור השפע הנפתח על ידי תפילתו, וממילא יכיל שפע רב לכמה בני אדם. אבל אם אין צדיק גדול כל כך לא יתקנאו המקטרגים בתפילתו, כי יודעים שאין בכוחו לפתוח צינור גדול של שפע ישועה בתפילתו, שיכיל שפע רב לכמה בני אדם, אלא רק יהיה שיעור מצומצם בעבור אותו המתפלל עליו דוקא, ולא אכפת להו כל כך בזה.<br>וזה שאמר <b>הוּא דּוֹמֶה</b> בעיני המקטרגים <b>כְּעֶבֶד לִפְנֵי הַמֶּלֶךְ</b> ואין חוששים כל כך בתפילתו, ואין מקטרגים על בעל הצרה כדי שלא יהיה ישועה של אחרים, אבל <b>אֲנִי דּוֹמֶה</b> בעיניהם <b>כְּשַׂר לִפְנֵי הַמֶּלֶךְ</b>, ויקטרגו על בעל הצרה, כדי שלא תצמח ישועה לאחרים גם כן.
<b>'לָרָחוֹק' בְּרֵישָׁא, וְהָדַר 'לַקָּרוֹב'.</b> מקשים, דילמא שקולין הם אך כיון שהם שני דברים מוכרח לזוכרם בזה אחרי זה?<br>ונ"ל בס"ד, דאם הם שקולים, עם כל זה צריך להזכיר קרוב ברישא כפי תכונתם. דכך הוא הסדר, דקרוב לוקח בתחילה והרחוק אחריו ולמה הפך הסדר? אלא ודאי לאשמועינן לענין מעלה, דהרחוק מעולה ועדיף טפי.<br>ועוד נ"ל בס"ד, דאם שקולים הם לא היה לו לחלקם באות וא"ו, דהול"ל לָרָחוֹק לַקָּרוֹב, וכיון דהטיל וא"ו באומרו וְלַקָּרוֹב, שמע מינה בא ללמדנו דרחוק שמזכירו בתחילה הוא עדיף מקרוב.
<b>כָּל הַמְבַקֵּשׁ רַחֲמִים עַל חֲבֵרוֹ, אֵינוֹ צָרִיךְ לְהַזְכִּיר שְׁמוֹ.</b> בסה"ק בֶּן יְהוֹיָדָע הקשיתי מן עובדא <small>(תענית כה.)</small> דרבי חנינא בן דוסא עם שכנתו, ד אמר לה: מה שמך? אמרה לו: איכו, והתפלל איכו נימטו כשוריך. וכן רבי יצחק בן אלישיב, מה שמה? אמרה לו: חנה, והתפלל תתייפה חנה, דשמע מינה צריך להזכיר את שמו ע"ש.<br>ונ"ל בס"ד, דאם מתפלל על דבר שהוא נעשה בנס ואינו טבעי, צריך להזכיר את שמו, כדי לכוין להיות צינורות לאותו השפע מן אותיות שמו, כי כיון שהוא דבר חדש ואינו טבעי צריך לעשות לו צינורות חדשים לקבלו בהם, אבל אם מתפלל על טוב נהוג וטבעי, אין זה שפע חדש אלא נהוג, ולכל טוב נהוג יש לו צינור כללי פתוח מששת ימי בראשית, ועל ידי תפילה משלשל מן הטוב הכללי ההוא לאותו אדם הפרטי שמתפלל עליו, ואין צריך לזה צינורות חדשים, <b>כי אין טוב נברא מחדש</b>, ולכן אין צריך להזכיר שם האדם כדי לכוין לעשות מן אותיות שמו צינורות חדשים.
<h2>דף לה.</h2>
<b>"קֹדֶשׁ הִלּוּלִים לַהֳ''', מְלַמֵּד שֶׁטְּעוּנִין בְּרָכָה לִפְנֵיהֶם וּלְאַחֲרֵיהֶם.</b> נ"ל בס"ד, הא דלימדנו הכתוב ענין הברכה בנטע רבעי, ולא בדבר אחר, להורות: כי הברכה עיקר תיקונה הוא במלכות, שהיא אות רביעי של שם הוי"ה ב"ה.<br>ומה <b>שֶׁאֵין אוֹמְרִים שִׁירָה אֶלָּא עַל הַיַּיִן</b>, נ"ל בס"ד לרמוז זה במילוי אותיות 'שִׁיר' שהם: שי"ן יו"ד רי"ש, דהיינו: מילוי אות י<b>ו</b>"<b>ד</b> הוא י' תצרפנו עם י"ן דמלוי ש<b>י</b>"<b>ן</b> הרי <b>יַּיִן</b>, ומילוי ר<b>י</b>"<b>ש</b> הוא <b>י</b>"<b>ש</b> הרי נרמז במילוי שיר – <b>יֵשׁ יַיִן</b>, לומר אֵין אוֹמְרִים שִׁיר אֶלָּא עַל הַיַּיִן.
<h2>דף מב.</h2>
<b>שָׁלֹשׁ תְּכִיפוֹת הֵן: תֵּכֶף לִסְמִיכָה שְׁחִיטָה. תֵּכֶף לִגְאֻלָּה תְּפִלָּה. תֵּכֶף לִנְטִילַת יָדַיִם בְּרָכָה.</b> יש להקשות, הו"ל למנקט תחלה מילי דשכיחי אצל כל אדם וגם מצויים בכל זמן, אבל תֵּכֶף לִסְמִיכָה אינו בכל אדם, וגם הוא רק בזמן בית המקדש? ונ"ל בס"ד, דנקיט להו בסדר נכון כפי שיעור דתיכף, כי תֵּכֶף לִסְמִיכָה שְׁחִיטָה הוא תיכף גמור ברגע אחד טפי מִתֵּכֶף לִגְאֻלָּה תְּפִלָּה, וכן תֵּכֶף לִגְאֻלָּה תְּפִלָּה הוא תיכף טפי מתיכף מִתֵּכֶף לִנְטִילַת יָדַיִם בְּרָכָה.<br>גם עוד אחר שאמר תיכף של הקרבנות זכר תיכף של התפילות, כי תְּפִלּוֹת כְּנֶגֶד תְּמִידִין תִּקְנוּם <small>(ברכות כו:)</small>, וכיון שהתפלל שחרית רץ לביתו לאכול, ולכן אחריה זכר תֵּכֶף לִנְטִילַת יָדַיִם בְּרָכָה שהיא ברכת המוציא.<br>ונראה לרמוז, אחר אותיות <b>נָטַל</b> יש אותיות <b>סמ</b>"<b>ך יו</b>"<b>ד מ</b>"<b>ם</b> <small>[220]</small>, אשר עולה מספרם במילואם ר"ך, ועם כולל האותיות עולה רכ"ח <small>[228]</small>, כמנין <b>בְּרָכָה</b> עם הכולל. הרי נרמז בזה ענין תֵּכֶף לִנְטִילָה בְּרָכָה.<br>ולכן אמר אביי כיון דאמר רב <b>תֵּכֶף לִנְטִילָה בְּרָכָה</b>, אף אנחנו נבנה דין חדש על יסוד דין זה דְנָטַל, והוא: <b>תֵּכֶף לְתַלְמִידֵי חֲכָמִים בְּרָכָה</b>, כי אחר אותיות 'חָכָם' יש אותיות 'נָטַל' לרמוז כמו דאמרינן בְּנָטַל תֵּכֶף לְנָטַל בְּרָכָה, כן בחכם יש דבר שדומה לנטל, והיינו דתיכף לחכם – ברכה.
<b>וְאִי בָּעִית אֵימָא מֵהָכָא: <small>(בראשית לט, ה)</small> "וַיְבָרֶךְ הֳ' אֶת בֵּית הַמִּצְרִי בִּגְלַל יוֹסֵף".</b> מקשים, למה לא הביא פסוק: וַיֹּאמֶר אֵלָיו לָבָן אִם נָא מָצָאתִי חֵן בְּעֵינֶיךָ נִחַשְׁתִּי וַיְבָרֲכֵנִי הֳ' בִּגְלָלֶךָ <small>(בראשית ל, כז)</small>, ובסה"ק בֶּן יְהוֹיָדָע תירצתי בזה, ע"ש. ועוד נ"ל בס"ד. מהתם לא משמע תיכף, דאפשר שהיתה הברכה אצלו אחר כמה שנים, כי דבר זה אמרו לבן אחר י"ד שנה שעבד בלאה ורחל. אך פסוק של וַיְבָרֶךְ הֳ' אֶת בֵּית הַמִּצְרִי היה תיכף, כי הוא לא ישב אצלו בביתו יותר מן שנה אחת, ומפורש בכתוב להדיא וַיְהִי מֵאָז הִפְקִיד אֹתוֹ בְּבֵיתוֹ וְעַל כָּל אֲשֶׁר יֶשׁ לוֹ וַיְבָרֶךְ הֳ' אֶת בֵּית הַמִּצְרִי בִּגְלַל יוֹסֵף וַיְהִי בִּרְכַּת הֳ' בְּכָל אֲשֶׁר יֶשׁ לוֹ בַּבַּיִת וּבַשָּׂדֶה <small>(בראשית לט, ה)</small>.<br>ועוד תירצתי תירוץ פשוט דהתם לבן הוא דקאמר הכי, ואפשר לומר דאמת כן להחניף ליעקב אבינו עליו השלום בשביל איזה צורך שהיה לו בזה, אך כאן התורה העידה בכך, ושוב אמרו דתירץ כן הרב מהר"א ריקי ז"ל.
<h2>דף מג.</h2>
<b>אָמַר לֵיהּ רַבִּי חִיָּא: בַּר פַּחְתֵּי, עַיֵּין בְּבִרְכַּת מְזוֹנָא קָאָמַר לָךְ.</b> נ"ל בס"ד, קראו <small><b></small>בַּר פַּחְתֵּי<small></b></small> ר"ל: בר חכמה, כי החכמה היא יו"ד דשמא קדישא, ונקוד ספירת החכמה הוא פת"ח, וזהו: בַּר פַּחְתֵּי – פת"ח יו"ד. והוא דאמר ליה <b>עַיֵּין</b>, כי בזמן קדמון היה אחד מברך וכולם יוצאים ידי חובתם בשומעם ממנו. וכיון דהמסובים הם גדולים, היה המברך מכוין כונות עמוקות בברכת המזון, ולכן צריך לעיין בשכלו סדר הכונות שצריך לכוין בברכת המזון, כדי לכוין כל דבר כראוי במקומו בברכה.
<h2>דף מג:</h2>
<b>עֲתִידִין כָּל בַּחוּרֵי יִשְׂרָאֵל שֶׁלֹּא טָעֲמוּ טַעַם חֵטְא, שֶׁיִּתְּנוּ רֵיחַ כַּלְּבָנוֹן.</b> נ"ל בס"ד, הטעם לזה, כי הוצאת שכבת זרע לבטלה הוא חטא גמור! אך הרואה קרי לאונסו זה נקרא <b>טַעַם חֵטְא.</b> וידוע כי הרואה קרי, מרגיש בעצמו רֵיחַ זוהמא של קרי, ואינו נפסק אלא עד אחר רחיצה וטבילה, ולכן הבחורים שגברו על יצרם שאפילו קרי שהוא טַעַם חֵטְא לא טעמו, ונמצא שלא העלה גופם ריח נבאש וריח זוהמא, לכן יזכו שיעלה גופם <b>רֵיחַ טוֹב כַּלְּבָנוֹן.</b><br>ואמר: <b>כַּלְּבָנוֹן</b> גימטריא חקל, ר"ל, כְּחֲקַל תַּפּוּחִין קַדִּישִׁין, כמה שכתוב: רְאֵה רֵיחַ בְּנִי כְּרֵיחַ שָׂדֶה <small>(בראשית כז, כז)</small>, וארז"ל <small>(זוהר הקדוש ח"א קמב)</small>: כְּרֵיחַ חֲקַל תַּפּוּחִין קַדִּישִׁין.<br>ועוד נ"ל בס"ד, דאותיות <b>נ</b>"<b>ו</b> רומזים לגבורה, כי הם <b>פ</b>"<b>ר</b> דינים דמנצפ"ך ונחלקים לחמשה גבורות כל חלק מספר <b>נ</b>"<b>ו</b> וכמה שאמר רבינו האר"י ז"ל דכל אותיות <b>נ</b>"<b>ו</b> שבסוף תיבה רומזים לגבורה. וידוע שהצדיקים תפארתם במידת הגבורה, כמה שכתוב <small>(ברכות יז:)</small> על פסוק: הָרְחוֹקִים מִצְּדָקָה <small>(ישעיה מו, יב)</small> כָּל הָעוֹלָם נִזּוֹן בִּצְדָקָה וְהֵם נִזּוֹנִין בִּזְרוֹעַ שהוא הגבורה, שגם הגבורה תמליץ טוב בעדם ותסכים במזונם.<br>והנה אותיות <b>נ</b>"<b>ו</b> הרומזים לגבורה הם עומדים במילוי אות נ<b>ו</b>"<b>ן</b>, והמילוי נקרא <b>לֵב</b>, ולזה אמר: <b>עֲתִידִין בַּחוּרֵי יִשְׂרָאֵל</b> שעשו גבורה גדולה במלחמת היצר הרע, כמה שכתוב: אֵיזֶהוּ גִּבּוֹר? הַכּוֹבֵשׁ אֶת יִצְרוֹ <small>(אבות ד, א)</small>, <b>ובחורים יש להם יצר חזק</b>, וצריך להם גבורה גדולה וחזקה לכבשו, הנה בזכות גבורה שלהם שעשו במלחמת היצר הרע, עתידין שֶׁיִּתְּנוּ רֵיחַ <b>כַּלְּבָנוֹן</b>, חלק התיבה לשתים וקרי בה <b>כְּלֵב נוּן</b>, דהיינו מילוי אות נ<b>ו</b>"<b>ן</b> שרומז לגבורה, כי כל גבורה היא בסוד שיהיה להם שם טוב והתפארות במדת הגבורה, שהיא רמוז בלב של אות נו"ן.
<b>אָמַר רַב חִסְדָּא: אֲפִלּוּ הִיא אִשְׁתּוֹ.</b> הא דלא נקיט <b>אִמּוֹ</b>, עיין מ"ש בס"ד בסה"ק בֶּן יְהוֹיָדָע, ע"ש.<br>ועוד נ"ל בס"ד, דאם היא אִמּוֹ אינו רשאי להשמט ממנה, אם פגעה בו ורוצה לדבר עמו, דמשום כבוד אב ואם אין לנו לחוש להאי טעמא דחשדא דקליש.<br>והא דנקיט <b>אִשְׁתּוֹ</b> ולא סגי ליה בְּבִּתּוֹ וְאֲחוֹתוֹ? ללמדנו רבותא באשתו, דאף על גב דודאי היא מספרת עמו בצרכי הבית, ואפשר שנזדמן לה צורך גדול דאתי לידי הפסד, ולכן יצאה מן הבית לחפש על בעלה לדבר עמו בשביל אותו הצורך, ואם ישמט ממנה אתי לידי הפסד, אפילו הכי יש לו לחוש לחשדא ולא יספר עמה בשוק.<br>והא דנקיט <b>בִּתּוֹ וְאֲחוֹתו</b>ֹ גם כן, ולא סגי ליה בְּאִשְׁתּוֹ? משום די"ל לא גזרו שלא לדבר משום חשדא אלא רק בְּאִשְׁתּוֹ, כיון דמצוי ביניהם דברים הרבה בעניינים הרבה של צרכי הבית, ולכן יתרמי טפי שתדבר עמו בשוק, וכיון דדבר זה מצוי הרבה גזרו בו משום חשדא, אבל בִּתּוֹ וְאֲחוֹתוֹ אינו דבר המצוי, כי אם יזדמן לפרקים ועתים רחוקים לא גזרי בהו. לכן אשמעינן גם באלה לא ידבר משום חשדא.<br>והא דנקיט <b>אֲחוֹתוֹ</b> ולא סגי ליה בְּבִּתּוֹ? ללמדנו רבותא, אף על גב דיזדמן אֲחוֹתוֹ שהיא גדולה ממנו וחייב בכבודה, ואם דברה עמו וישמט ממנה ולא ישיב לה תשובה, מקפדת מפני הכבוד, אפילו הכי ימנע ולא ידבר עמה.<br>ונקיט גם <b>בִּתּוֹ</b> ולא סגי אֲחוֹתוֹ, משום דבתו לדבר עמו מצוי טפי מֵאֲחוֹתוֹ.
<b>וְאַל יַפְסִיעַ פְּסִיעָה גַּסָּה, דְּאָמַר מַר: פְּסִיעָה גַּסָּה נוֹטֶלֶת אֶחָד מֵחֲמֵשׁ מֵאוֹת מִמְּאוֹר עֵינָיו שֶׁל אָדָם.</b> הקשה הרי"ף, מה שאמר תלמיד חכם משאר אדם, כיון שעושה רושם במאור עיניו. ובסה"ק בֶּן יְהוֹיָדָע כתבתי תירוץ על זה בס"ד, ע"ש.<br>ועוד נ"ל בס"ד, כי תלמיד חכם דרכו להרבות בישיבה שיושב חמש ושש שעות בעסק התורה בהמשך אחד, וידוע דהישיבה ברבוי קשה לחולי התחתוניות, וכמו שאמרו במערבא לרבא אַל תַּרְבֶּה בִּיְשִׁיבָה שֶׁקָּשֶׁה לְתַּחְתּוֹנִיּוֹת <small>(כתובות קיא.)</small>. וידוע כי התחתוניות מכהין אור עיניו של אדם, ולכן התלמיד חכם שהוא מוכרח להרבות בישיבה שקשה לתחתוניות המכהין מאור עיניו, אם גם בדבר זה של פְּסִיעָה גַּסָּה לא יהיה נזהר ונשמר ביותר, אז הו"ל תרתי לריעותא בכיהות מאור עיניו, ולכן הזהירו אותו בזה יותר משאר אדם.
<h2>דף מד.</h2>
<b>טָבָא בֵּיעֲתָא מְגוּלְגְּלָתָא מִשִּׁיתָּא מַטְוִיתָא, מֵאַרְבַּע מְבוּשַׁלְתָּא.</b> נ"ל בס"ד דרך רמז, <b>בֵּיעֲתָא מְגוּלְגְּלָתָא</b> רמז לסודות התורה, כי חלק הסוד יתייחס לגולגולת, ששם מוחין חב"ד <small>[חכמה, בינה, דעת]</small> והוא ראש לכל הלמודים.<br>גם ידוע דחלק הסוד רמוז באות י' דשמא קדישא, וכתבתי במקום אחר בס"ד, י' במילואה <b>יו</b>"<b>ד</b>, אות הפשוט של <b>י</b>ו"ד רומז על חלק הסוד, ואות ו' במילוי י<b>ו</b>"ד רומז לחלק העיון והסברא של חלק הנגלה של התורה, כי בחלק הנגלה יש שני לימודים, אחד הוא העיון והסברא שצריך ללומדו בששת ימי החול והוא בששה סדרי משנה. ואות ד' של מילוי יו"<b>ד</b> הוא רמז ללימוד הגרסא שבחלק הנגלה של התורה, והוא ארבע אמות של הלכה שיש להקב"ה בעולמו, כמ"ש רז"ל <small>(ברכות ח.)</small> והסברא זה נקרא אֵשׁ, שצריך להתלהב בו ולהלחם בו, ולימוד הגרסא נמשל לְמַיִם שהוא נח כמים.<br>ובזה יובן בס"ד, <b>טָבָא בֵּיעֲתָא מְגוּלְגְּלָתָא</b> כלומר: טוב דבור של תורה שהוא בחלק הסוד המתייחס לגולגולת, <b>מִשִּׁיתָּא מַטְוִיתָא</b>, פירוש: יותר מלימוד העיון והסברא שדומה לְאֵשׁ, שהוא בששה סדרי משנה, ונלמד בששה ימי השבוע, וגם הוא יותר טוב <b>מֵאַרְבַּע מְבוּשַׁלְתָּא</b>, ר"ל: טוב גם מלימוד הגרסא דנקרא מַיִם, הרמוז באות ד' דמילוי יו"<b>ד</b>, כי לימוד של הסוד הרמוז באות <b>י</b>' טוב יותר מן לימוד העיון הרמוז באות ו' דמילוי י<b>ו</b>"ד, ומן לימוד הרמוז באות ד' דמילוי יו"<b>ד.</b>
<h2>דף מה.</h2>
<b>שְׁלֹשָׁה שֶׁאָכְלוּ כְּאַחַת חַיָּבִין לְזַמֵּן וְכוּ'. גְּמָרָא. מְנָא הַנֵי מִילֵי? אָמַר רַב אַסִי: דְּאָמַר קְרָא: <small>(תהלים לד, ד)</small> "גַּדְּלוּ לַהֳ' אִתִּי, וּנְרוֹמְמָה שְׁמוֹ יַחְדָּו".</b> מקשים, אמאי הוצרך להביא סיפיה דקרא גם כן, דכתיב: וּנְרוֹמְמָה שְׁמוֹ יַחְדָּו, מאחר דהוכחתו היא מרישיה דקרא גַּדְּלוּ לַהֳ' אִתִּי?<br>ונראה לי בס"ד, דאיכא למידק מנא ליה דקאי על זימון דברכת המזון, דילמא קאי על ברכו דעליית ספר תורה, או ברכו דקדיש, שהעולה או האומר קדיש אומר להם בָּרְכוּ אֶת הֳ' הַמְּבֹרָךְ, והקהל אומרים בָּרוּךְ הֳ' הַמְּבֹרָךְ, וחוזר הוא ואומר בָּרוּךְ הֳ' הַמְּבֹרָךְ, ולזה אומר: <b>גַּדְּלוּ לַהֳ' אִתִּי</b>, ועל כן הביא סיפיה דקרא דכתיב: <b>וּנְרוֹמְמָה שְׁמוֹ יַחְדָּו</b>, שהדברים כפולים, אלא ודאי דקאי על הזימון דברכת המזון, דאחר הזימון אומרים ברכת המזון שיש בה ד' ברכות כנגד ד' אותיות שם הוי"ה ב"ה, וכנגד ד' מילואים ע"כ ס"ג מ"ה ב"ן, ובכל ברכה מכוונים במילוי אחד. ולז"א: <b>גַּדְּלוּ לַהֳ' אִתִּי</b> – בזימון, ואחר כך <b>וּנְרוֹמְמָה שְׁמוֹ יַחְדָּו</b> – בברכת המזון, שמו דייקא שהיא ד' ברכות כנגד ד' אותיות השם, וכנגד ד' מילואיו.
<h2>דף מז:</h2>
<b>אֵיזֶהוּ עַם הָאָרֶץ? כָּל שֶׁאֵינוֹ אוֹכֵל חֻלָּיו בְּטָהֳרָה, דִּבְרֵי רַבִּי מֵאִיר. וַחֲכָמִים אוֹמְרִים: כָּל שֶׁאֵינוֹ מְעַשֵּׂר פֵּרוֹתָיו כָּרָאוּי.</b> נראה לי בס"ד, הטעם שנקרא עַם הָאָרֶץ בחסרון דברים אלו, כי האוכל חוליו בטהרה הרי זה מאיר לחומר שלו המכונה בשם ארץ, כמ"ש רז"ל <small>(סנהדרין צא:)</small> וְאֶל הָאָרֶץ לָדִין עַמּוֹ <small>(תהלים נ, ד)</small> זה הגוף, ולהיפך הרי זה מחשיך את הארץ זה החומר, ולכן נקרא <b>עַם הָאָרֶץ</b>, עַם ר"ל: מחשיך, מלשון גחלים עמומות. וכן המעשר פירותיו כראוי הרי זה מאיר לארץ, שממנה יצאו פירות אלו מן החשך החופף עליה, כמ"ש: כִּי הִנֵּה הַחֹשֶׁךְ יְכַסֶּה אֶרֶץ <small>(ישעיה ס, ב)</small>, ולהיפך הרי זה מחשיך הארץ, לכך נקרא עַם הָאָרֶץ.
<b>הַאי דְּאִיעֲנִישׁ רָמִי בַּר חָמָא, דְּלָא אַזְמִין עֲלֵיהּ דְּרַב מְנַשְׁיָא בַּר תַּחֲלִיפָא.</b> הא דהכניס רבא עצמו בעובי הקורה לברר הענוש שנענש בו רמי בר חמא, נ"ל בס"ד כדי להציל עצמו ולנקות עצמו מן התרעומת, שלא יאמרו הוא היה סיבה לפטירת רמי בר חמא.<br>והיינו דאיתא בגמרא <small>(בבא בתרא יב:)</small> דרבא ורמי בר חמא בעודם ילדים קטנים, הוו יתבי קמיה דרב חסדא, והיתה בת רב חסדא בת קטנה יושבת בחיק אביה, אמר לה אביה למי משנים אלו תנשאי, ותאמר את שניהם, ענה רבא ואמר אנא בתרא <small>(יבמות לד:)</small>, וכן הוה להו שנשאה רמי בר חמא תחלה ונפטר, ואחר כך נשאה רבא.<br>ולכן כדי שלא יאמרו על רבא שהוא גרם שיפטר רמי בר חמא וישא את אשתו, כי אמר ואנא בתרא, דמוכרח שיפטר רמי בר חמא, ואם לא היה אומר כן היה נושאה רמי בר חמא ותשאר אצלו עד זקנתו ולא היה נפטר קודם זמנו כדי שישאנה רבא, ונמצא דבריו עשו רושם שיפטר רמי בר חמא קודם זמנו, לכך אמר הא <b>דְּאִיעֲנִישׁ רָמִי בַּר חָמָא</b> שיפטר קודם זמנו משום <b>דְּלָא אַזְמִין עֲלֵיהּ דְּרַב מְנַשְׁיָא בַּר תַּחֲלִיפָא</b> ואני לא גרמתי כלום בדבר זה, דאפשר שישאר בחיים עד זקנתי ואני לא אשא את אשתו, או מה שאמרתי אנא בתרא אינו מוכרח שימות רמי בר חמא, אלא יהיה לו סיבה שיגרשנה וישאר בחיים ואקחנה אני.
<b>הַמְּשַׁחְרֵר עַבְדּוֹ עוֹבֵר בַּעֲשֵׂה, שֶׁנֶּאֱמַר: "לְעֹלָם בָּהֶם תַּעֲבֹדוּ". לִדְבַר מִצְוָה שַׁאנִי.</b> קשה איך מצוות עשה מן התורה נדחית משום מצוה תפלה שהיא דרבנן?<br>ונראה לי דכאן נמי איכא מצוות עשה מן התורה שהיא מצות קדושה של נַקְדִּישָׁךְ, דלדעת הזוהר היא מצוות עשה מן התורה, ככתוב <small>(ויקרא כב, לב)</small>: וְנִקְדַּשְׁתִּי בְּתוֹךְ בְּנֵי יִשְׂרָאֵל, וכמ"ש רבינו האר"י ז"ל בשער הכונות.
<b>רָבָא אַחֲוִי לִשְׁמֵי טְלָלָא, אַבַּיֵי נָפַק לִבְרָא, אַחְוִי כְּלַפֵּי שְׁמַיָּא.</b> קשה למה נָפַק אַבַּיֵי לִבְרָא כדי דיחוי כְּלַפֵּי שְׁמַיָּא, היה לו למחוי כְּלַפֵּי טְלָלָא בעודו יושב במקומו, וכדעבד רבא? ונראה לי בס"ד, דאביי הבין מדעתו דרבא יחוי לשמי טללא, ואמר בדעתו אם גם אני אעשה כן אינו ניכר ששנינו מבינים בדבר זה, אלא יאמרו אחד לבדו הבין, והשני עשה כמו שעשה חבירו שלא במתכווין, ואינו יודע מה הוא משיב, כי אי אפשר לצמצם ששנינו נחוי ביחד ממש.<br>לכן נתחכם אביי כששאל רבו רַחֲמָנָא הֵיכָא יָתִיב? הדבר יצא מפי רבו קפץ הוא תיכף ועמד אצל הפתח מבחוץ להראות בידו כְּלַפֵּי שְׁמַיָּא, ונמצא דאביי לא ראה מה עשה רבא, כי הצד דנפק אביי ואחוי ביה הוא אחריו של רבא, יען כי רבא יושב לפני רבו פניו כנגד רבו, ואחוריו כנגד הצד דנפק אביי שם, ותחילה היו יושבים אביי ורבא ביחד, כתף בצד כתף, פניהם כנגד רבם ואחוריהם כנגד צד הפתוח לחוץ, ונמצא עתה אביי לא ראה מה שעשה רבא וכן נמי רבא לא ראה מה שעשה אביי, כי הוא פניו כנגד רבו, ואחוריו כנגד הצד דנפיק ליה אביי, ולכן אמר להם רבם: תַּרְוַיְכוּ רַבָּנָן הֲוִיתוּ.
<h2>דף מח.</h2>
<b>אָמַר לָהּ: קָא חָזִית, דְּלָא מְקַבְּלֵי מָרוּת.</b> קשה, והלא קרא קאמר, ואיך ניכר דלא מקבל מרות? ונראה לי בס"ד, דהוא לא אמר אלא רק התחלת הפסוק בלבד, דכתיב: <b>סַלְסְלֶהָ וּתְרוֹמְמֶךָּ</b>, ולא סיים <b>בֵּין נְדִיבִים תּוֹשִׁיבְךָ</b>, כי בסיום זה יגיע הכבוד למלכא ומלכתא דקרי להו בשם נְדִיבִים, שהם התנדבו הכבוד הזה לעשותו לבעל התורה, ולכן ינאי חרה לו על זאת, כי דן בדעתו שבכונה מכוונת לא סיים הכתוב כדי שלא יתכבד בזה הסיום המייחס נתינת הכבוד אל שמעון בן שטח אל המלך והמלכה, שבנדבת לבם עשו לו הכבוד הזה להושיבו באמצע בינותם, ולכך הקפיד.<br>ועוד נראה לי בס"ד, דשמעון בן שטח סיים הכתוב הזה כולו, אך לא סיימו ככתוב במשלי <small>(ד, ח)</small> אלא סיימו ככתוב בבן סירא, כי במשלי כתיב: סַלְסְלֶהָ וּתְרוֹמְמֶךָּ <b>תְּכַבֵּדְךָ כִּי תְחַבְּקֶנָּה</b>, ומזה משמע הכבוד שלו נותנת לו התורה עצמה ולא מגיע לו מאחרים, אך בבן סירא כתוב: סַלְסְלֶהָ וּתְרוֹמְמֶךָּ <b>וּבֵּין נְדִיבִים תּוֹשִׁיבְךָ</b>, דמשמע בעבור אהבת התורה אז תזכה לישב בין אנשים נדיבים שהם המלך והמלכה.<br>נמצא בפסוק זה יש שבח וכבוד להמלך והמלכה דקרי להו נְדִיבִים, דמוכח בנדבת לבם עשו זאת להושיב את החכם בעל תורה ביניהם, ולכן אמר <b>לָא מְקַבְּלֵי מָרוּת</b>, דחשב בכונה עשה לומר פסוק משלי ולא אמר פסוק בן סירא, כדי שלא יתכבד ינאי המלך מהאי קרא.<br>והנה לפ"ד רש"י ז"ל נשמע דגרסת הגמרא הוא דכתיב סַלְסְלֶהָ וּתְרוֹמְמֶךָּ, ולכך הוצרך לפרש סיפיה דקרא הוא תְּכַבֵּדְךָ כִּי תְחַבְּקֶנָּה, לאפוקי שלא תחשוב ש אמר לו פסוק של בן סירא שמסיים וּבֵּין נְדִיבִים תּוֹשִׁיבְךָ.
<h2>דף נ.</h2>
<b>"הַרְחֶב פִּיךָ וַאֲמַלְאֵהוּ" הַהוּא, בְּדִבְרֵי תּוֹרָה כְּתִיב.</b> נראה לי בס"ד מפיק לה מדכתיב <small>(תהלים פא, יא)</small>: 'וַאֲמַלְאֵהוּ' דהול"ל וַאֲמַלֵּא, אך הוסיף אותיות <b>ה</b>"<b>ו</b>, שהם רומזים לתורה שבכתב שהיא חמשה ספרים, ותורה שבעל פה שהיא ששה סדרים. ונ"ל מה שכתוב 'הַרְחֶב פִּיךָ וַאֲמַלְאֵהוּ' כי <b>פֶּה</b> במילואו כזה: פ"<b>ה</b> ה"<b>י</b> המילוי הוא <b>י</b>"<b>ה</b> שהם חו"ב שבהם יהיה לאדם שפע בהשגת התורה.
<h2>דף נ:</h2>
<b>אַרְבָּעָה דְּבָרִים נֶאֶמְרוּ בְּפַת.</b> קשה, מניינא למה לי, לימא תָּנוּ רַבָּנָן אֵין מַנִּיחִין בָּשָׂר חַי עַל הַפַּת וְאֵין מַעֲבִירִין כּוֹס מָלֵא עַל הַפַּת, וְאֵין זוֹרְקִין אֶת הַפַּת, וְאֵין סוֹמְכִין אֶת הַקְּעָרָה בַּפַּת? ונראה לי בס"ד, זכר בו מספר <b>אַרְבָּעָה</b>, לרמוז כיון שהפת זכה לארבעה ברכות של ברכת המזון, ראוי לנהוג בו כבוד בארבעה דברים אלו.<br>והא דנקטינהו בסדר זה, נ"ל בס"ד, כל דבר שהוא ממאסו יותר בודאי נקיט ליה ברישא, ולכן נקיט אֵין מַנִּיחִין בָּשָׂר חַי עַל הַפַּת ברישא, כי דבר זה ממאיס אותו בודאי. ואחריו נקיט אֵין מַעֲבִירִין כּוֹס מָלֵא עַל הַפַּת, כי דבר זה אינו ברור לנו שישפך עליו וימאס, דאפשר יעבירו ולא ישפך כלום ממנו. ואחר כך נקיט אֵין זוֹרְקִין, שבזה הטעם הוא משום זלזול כבוד ואין כאן מאיסות. ואחר כך נקיט אֵין סוֹמְכִין אֶת הַקְּעָרָה בַּפַּת דגם כן טעמו משום זלזול, אך זריקה הוי בה זלזול טפי, ולכן נקיט לה קודם אֵין סוֹמְכִין.
<b>מַמְשִׁיכִין יַיִן בְּצִנּוֹרוֹת לִפְנֵי חָתָן וְכַלָּה.</b> נ"ל בס"ד הטעם שעושין ביין ולא במים, לרמוז שאהבת החתן עם הכלה, ואהבת הכלה עם החתן תהיה כמו היין דכל מה שיתיישן יותר ישביח יותר, כן תהיה האהבה ביניהם נוספת וגדלה ברבוי הימים, ולא תתמעט ותחלש אהבתם אחר שירגילו לשבת זה עם זה.<br>ועוד נ"ל בס"ד, דעושין הסימן ביין ולא במים, כי היין אף על פי שהאדם שופכו בתוך פיו למטה שירד חדרי בטנו, הנה הוא אחר כך עולה למעלה לראשו, דעל כן ישתכר השותה אותו, וכן הכלה אף על פי שהיא תחתונה שנעשית כר לבעלה, הנה אם תהיה אשת חיל אז תהיה עטרה בראשו, דכתיב <small>(משלי יב, ד)</small> אֵשֶׁת חַיִל עֲטֶרֶת בַּעְלָהּ.
<h2>דף נא.</h2>
<b>אַסְפָּרָגוּס, יָפֶה לַלֵּב וְטוֹב לָעֵינַיִם וְכָל שֶׁכֵּן לִבְנֵי מֵעַיִם וְהָרָגִיל בּוֹ, יָפֶה לְכָל גּוּפוֹ.</b> פירש הערוך ז"ל: אַסְפָּרָגוּס בלשון יון של בוקר והוא עשוי ממיני כרוב ששורין אותם ביין, ע"ש.<br>ונראה לי בס"ד, באו לרמוז בדברים אלו על התורה שנקראת יין דכתיב: וּשְׁתוּ בְּיַיִן מָסָכְתִּי <small>(משלי ט, ו)</small>. וקראו 'איספרגוטס' חלק שם זה לשלה חלוקת 'אי ספר גוס' כלומר ספר מרומם, כי גוס לשון רוממו. ועסק התורה שקובע האדם לו עת בבוקר קודם שיצא לשוק, דעדיין אין לבו טרור בטרדות של משא ומתן, הוא <b>יָפֶה לַלֵּב</b> להבין היטב בדברי תורה, <b>וְיָפֶה לָעֵינַיִם</b> הם עין השכל שישכיל לכוין על האמת לאמיתו, <b>וְכָל שֶׁכֵּן לִבְנֵי מֵעַיִם</b>, כלומר: האדם יוצא לשוק ולמלאכתו בשביל למלאת בני מעים שלו, כי האכילה תתייחס לבני מעים, ואם יקדש עצמו בלימוד התורה קודם, אז יהיה מוצלח בזכות התורה למצוא פרנסתו שהיא צורך בני מעים שלו, ושל בני ביתו, וכמה שכתוב <small>(אבות ג, יז)</small> אִם אֵין קֶמַח אֵין תּוֹרָה, שלחם התורה ממציא לחם הגופניי, ולזה אומר: ו<b>ְהָרָגִיל בּוֹ, יָפֶה לְכָל גּוּפוֹ</b> כלומר: הרגיל בעסק התורה בקביעות בבוקר קודם שיצא, מלבד התועלת שיהיה לו בעבור פרנסתו כאמור, הוא מועיל לכל הנאות הגוף שהם מלבוש ונכסים, כי אף על פי שיעקב ועשו חלקו העולמות, יש לישראל זכות בטוב עולם הזה כולו מחמת עסק מדין 'מציל מזוטו של ים' והרגיל בו שעושה קבע ללמוד התורה, הוא זוכה בכל הטוב שכולל כל הנאות הגוף, כי אף על פי שהוא עוסק שעה אחת כיון שעושה זה בקבע, חשיב עוסק כל היום כולו, כי כל הקבוע כמחצה על מחצה דמי <small>(כתובות טו.)</small>.
<b>כָּל הַמְבָרֵךְ עַל כּוֹס מָלֵא, נוֹתְנִין לוֹ נַחֲלָה בְּלִי מְצָרִים, שֶׁנֶּאֱמַר "וּמָלֵא בִּרְכַּת הֳ', יָם וְדָרוֹם יְרָשָׁה".</b> יש להקשות מנא ליה בְּלִי מְצָרִים? ונ"ל בס"ד, יָם היינו ממערב, והגבול של מערב הוא מזרח, וכן הדרום גבול שלו צפון, והכתוב אמר: יָם וְדָרוֹם, דהיינו מערב ודרום, ולא זכר הגבול שלהם שהם מזרח וצפון, נמצא זו נַחֲלָה בְּלִי מְצָרִים.
<b>אֵין פְּרִי בִּטְנָהּ שֶׁל אִשָּׁה מִתְבָּרֵךְ, אֶלָּא מִפְּרִי בִּטְנוֹ שֶׁל אִישׁ.</b> נראה לי, לכן התשמיש שהוא זרע של האיש יפה לולד בחדשי העיבור באמצעים ובאחרונים.
<h2>דף נא:</h2>
<b>וְתַבְרָא אַרְבַּע מְאָה דַּנֵי דְּחַמְרָא.</b> נראה לי העיקר כמ"ש בס"ד בסה"ק בֶּן יְהוֹיָדָע, דלא שברתם במזיד, אלא מן כעסה נסתבב להם סיבה שנשברו, כגון שהיתה התקרה של אוצר היין שבו מונחים דַּנֵי דְּחַמְרָא כולו נסמך על עמוד אחד, והיה העמוד שבור מעט, ולא הרגישו בו, והיא קמה בכעס לסגור פתח האוצר, וכיון שקמה בכעס נתקלה בדבר אחד כבד של ברזל שלא היה עומד כראוי, ונפל זה הברזל הכבד על העמוד ושברו לגמרי, ואז נפלה כל התקרה של האוצר שהיתה סמוכה על אותו עמוד, וכיון דנפלה על הדני דחמרא נשברו ת' דני. או נסתבב הדבר על ידי אופן אחר, באופן שלא קמה ושברה בכעסה בידים ת' דני, דכל המשבר בלי בחמתו כאילו עובד עבודה זרה <small>(שבת קה, ב)</small>, ואם שברה ת' דני נמצא עבדה עבודה זרה ת' פעמים ח"ו! וזה לא יתכן לומר על אשת חבר כמוה, ואיך עולא נתרצה לפייסה אחר כך? דאי הוה הכי אין לך חנופה גדולה מזו!<br>ועתה נ"ל בס"ד, דלא שברה ת' דני לשפוך היין לאבוד, אלא הכונה שנתכעסה על בעלה והאורחים שלו, ונכנסה לבית היין שהיה שם דַּנֵי דְּחַמְרָא סתומים, והיא שברה הכסוי והמגופה של ת' דני לפתוח אותם, ולחלק כל היין לאחרים ולאנשים זרים, שלא יהנו ממנו בעלה והאורחים שלו. ואומרו תַבְרָא, קאי על הכסוי והמגופה של החביות, לפתחם לבזבז היין שבתוכם.<br>ועט"ר הרב מו"ר אבי זלה"ה בספרו מדרש אליהו פירש: <b>קָמָא בְּזִיהֲרָא וְעַלְתָּה לְבֵי חַמְרָא</b> לחלק היין כולו לעניים לקדוש והבדלה, שלא יהנו ממנו בעלה והאורחים שלו, ואף על פי שקמה בזהרא לעשות דבר זה, זכתה בעבור מצוה זו לשבר <b>אַרְבַּע מְאָה דַּנֵי דְּחַמְרָא</b>, פירוש: ארבע מאות דינים דחמרא יין שמצד סיטרא אחרא שברה אותם במצוה זו. ועוד רמז בעל המאמר לפי דרכו, 'יַלְתָּא' <small>[441]</small> גימטריא 'אֱמֶת' <small>[441]</small>, שהם מקיפי זו"ן <small>[זעיר ונוקבא]</small>, <b>שָׁמַעְתְּ</b> מלשון: וַיְשַׁמַּע שָׁאוּל אֶת הָעָם <small>(שמואל א. טו, ד)</small>, ר"ל: נתקבצו מקיפי זו"ן, <b>וְתַבְרָא</b> אַרְבַּע מְאָה דַּנֵי כנז"ל, עכ"ד. ולפי פירושו אין אנחנו צריכין להדחק בגוזמא של סך אַרְבַּע מְאָה דַּנֵי, כי זה הסך אינו על אַרְבַּע מְאָה דַּנֵי ממש, אלא הכונה <b>אַרְבַּע מֵאוֹת דִּינִין</b>, ודו"ק.
<h2>דף נג.</h2>
<b>סַבְרֵי מִפְּנֵי בִּטּוּל בֵּית הַמִּדְרָשׁ.</b> יש להקשות, למה בית הלל פירשו טעמייהו הם בעצמם, ובית שמאי לא פירשו טעמייהו?<br>ונראה לי בס"ד, דבית שמאי הם ראשונים בהוראה, וטעמם פשוט כיון דכל אחד חייב לברך למה יוצא ידי חובתו על ידי אחרים, הלא זה כלל גדול בתורה דקיימא לן בכל מקום מצוה בו יותר מבשלוחו <small>(קידושין מא.)</small> כן זה יקיים מצות הברכה על ידי עצמו.<br>ובית הלל דפליגי, הוצרכו לפרש טעמם דאחד מברך, משום דאיכא בזה מצוה מן המובחר, דְבְּרָב עָם הַדְרַת מֶלֶךְ <small>(משלי יד, כח)</small>, ולכן אף על גב דמצוה בו יותר מבשלוחו, אם השליח עביד מצוה מן המובחר טפי מן המשלח יעשה השליח, וכמ"ש המפרשים בדין זה דמצוה בו יותר מבשלוחו. ולהכי גם כאן אֶחָד מְבָרֵךְ לְכֻלָּם.<br>ואחר שאמרו בית הלל טעם זה למילתייהו, תו לא יספיק אותו הטעם הפשוט דאמרינן על בית שמאי, ולכך בא לפרש טעם חדש לבית שמאי דאמרי כָּל אֶחָד מְבָרֵךְ לְעַצְמוֹ ולא עבדינן מצוה מן המובחר דְהַדְרַת מֶלֶךְ דאיכא בהיכא דְאֶחָד מְבָרֵךְ לְכֻלָּם, והיינו טעם זה דאם אחד מברך לכולם שצריך להשתיק את כולם ביחד איכא <b>בִּטּוּל בֵּית הַמִּדְרָשׁ</b>, ומשום מצוה מן המובחר דְהַדְרַת מֶלֶךְ אין מבטלים תלמוד תורה שהוא גדול מכל המצות.<br>אך מקשים, אמאי מהדר תלמודא לבקש טעם לבית שמאי דלית הלכתא כוותייהו? ונ"ל, צריך לידע תחילה טעם בית שמאי כדי שנדע ונבין אם בית הלל באו להקל או לעיכובא, ונפקא מינה אם לא אמרו לעיכובא שפיר מצי כל אחד ואחד לעשות כחומרת בית שמאי, ולית לן בה.
<h2>דף נד.</h2>
<b>בָּרוּךְ שֶׁעָשָׂה לִי נֵס בַּעֲרָבוֹת וּבְגָמָל.</b> בסה"ק בֶּן יְהוֹיָדָע כתבתי דקדוק, למה נס המים נקטיה על המקום, ונס הגמל לא נקטיה על המקום? ותירצתי בס"ד בזה כמה אופנים, ע"ש.<br>ועוד אך נס המים מבורר במקום ההוא, שלא היה בו מים, ועכשיו נברא בו עין המים, ולהכי נקטי על המקום. אבל נס שנעשה לו בְּרִיסְתְּקָא דִּמְחוֹזָא שנפלה החומה אין נס זה מבורר, דדילמא היתה רעועה ואתרמי דנפלה מאיליה בההיא שעתא, ולכך לא נקיט נס הצלתו על שם המקום, משום דחדוש זה שנעשה באותו מקום אין מבורר שנעשה בדרך נס, אלא י"ל דהיתה רעועה ונפלה בטבע מאיליה, להכי נקיט הוראת נס הצלתו על שם הגמל, דכולי עלמא חזו דגמל היה רודף אחריו וניצול ממנו, וזה ניכר לעיני הרואין טפי.<br>אי נמי נראה לי בס"ד, בערבות הנאתו מגוף המקום שנהפך עפר המקום של ערבות למים, אך בְּרִיסְתְּקָא דִּמְחוֹזָא שנפלה החומה, לא נפלה על הגמל שהיה רודפו והמיתה אותו, ורק נפילתה אהניה ליה, שהיתה סיבה שיוכל להשמט מן הגמל בכניסתו לאותו חצר אחר שנפתח לפניו.
<h2>דף נה.</h2>
<b>אָמַר רַבִּי יוֹחָנָן: אֵין הַקָּדוֹשׁ בָּרוּךְ הוּא נוֹתֵן חָכְמָה, אֶלָּא לְמִי שֶׁיֵּשׁ בּוֹ חָכְמָה, שֶׁנֶּאֱמַר <small>(דניאל ב, כא)</small> 'יָהֵב חָכְמְתָא לְחַכִּימִין, וּמַנְדְּעָא לְיָדְעֵי בִינָה'... שָׁמַע רַב תַּחְלִיפָא בַּר מַעֲרָבָא... אַתּוּן מֵהָתָם מַתְנִיתוּ לָהּ? אַנָן מֵהָכָא מַתְנִינָן לָהּ, דִּכְתִיב <small>(שמות לא, ו)</small> 'וּבְלֵב כָּל חֲכַם לֵב נָתַתִּי חָכְמָה'.</b> יש להקשות, למה האריך לומר אַתּוּן מֵהָתָם מַתְנִיתוּ לָהּ?<br>ונראה לי בס"ד, דאיתא בגמרא <small>(כתובות עה.)</small>. אמרי חכמי בבל על חכמי ארץ ישראל, חד מנייהו כתרי מינן, ופירשתי בס"ד טעם לזה, כי בארץ ישראל שולטת היצירה בימי החול, אך בחוץ לארץ שולטת העשיה וכמה שאמר רבינו האר"י ז"ל. וידוע <b>שְׁנַיִם מִקְרָא</b> ביצירה, <b>וְאֶחָד תַּרְגּוּם</b> בעשיה, ולכן חד מנייהו בתרי מינן, שהם כפולים מפני שהם ביצירה שהיא כפלים לעשיה.<br>ובזה יובן המאמר כאן, דאתמוהי קא מתמה, אַתּוּן מֵהָכָא מַתְנִיתוּ לָהּ? בתמיה! ר"ל: <b>אַתּוּן</b> בני ארץ ישראל שאתם תחת שליטת היצירה ששם סוד 'מִקְרָא' <b>מֵהָכָא מַתְנִיתוּ לָהּ?</b> כלומר מֵהָכָא דהוא פסוק של תַּרְגּוּם שהוא בעשיה, והלא אנן בני בכל אף על גב דיתבינן בבבל שהיא תחת שליטת העשיה, לא ילפינן לה מפסוק של תַּרְגּוּם, אלא מן הַמִּקְרָא של וּבְלֵב כָּל חֲכַם לֵב נָתַתִּי חָכְמָה.
<h2>דף נה:</h2>
<b>לְעוֹלָם יְצַפֶּה אָדָם לַחֲלוֹם טוֹב עַד עֶשְׂרִים וּשְׁתַּיִם שָׁנָה, מְנָא לָן? מִיּוֹסֵף.</b> יש להקשות, כאן משמע דיותר מן כ"ב לא יצפה, ומהיכא מוכח זה מיוסף, ודילמא שם אתרמי הכי, ואפילו ביותר מן כ"ב גם כן יתקיים?<br>ונראה לי בס"ד, כיון דחזינן שהגיד הכתוב שניו קודם שראה החלום, והגיד שנותיו שמלך בהם, דכתיב: יוֹסֵף בֶּן שְׁבַע עֶשְׂרֵה שָׁנָה וכו' <small>(בראשית לז, ב)</small>, וכתיב: <small>'</small>וְיוֹסֵף בֶּן שְׁלֹשִׁים שָׁנָה בְּעָמְדוֹ לִפְנֵי פַּרְעֹה' משמע דנחת הכתוב ללמדנו זה, כדי שנדע שיעור המוגבל לחלום טוב הוא כ"ב שנה ולא יותר.<br>ונראה לי בס"ד הטעם שהוא עד כ"ב שנה, כי ידוע ברכת כהנים מסוגלת לעשות החלום טוב, וידוע שיש בברכת כהנים 'שם בן כ"ב אותיות' לכך זמן חלום טוב הוא כ"ב שנה, כנגד שם בן כ"ב דברכת כהנים, שבהם מתפללים להטבת חלום.
<b>כָּל הַלָּן שִׁבְעָה יָמִים בְּלֹא חֲלוֹם, נִקְרָא 'רַע'.</b> נראה לי בס"ד הטעם, כי באותיות שֶׁבַע רמוז מיתוק שם אלהים דיודי"ן <small>[אל״ף למ״ד ה״י יו״ד מ״ם = 300]</small> שהוא <b>ש</b>', בשם הוי"ה דיודי"ן שהוא <b>ע</b>"<b>ב</b> <small>[יו"ד ה"י וי"ו ה"י = 72]</small> וזהו צירוף '<b>שֶׁבַע</b>' וידוע החלום בא מן הויו"ת המכוסים בשם אלהים. והא דנקרא 'רַע' מפני כי החלום מחזיק אמונה בלב האדם, כי רואה בעיניו כמראה הנבואה, ואם אינו רואה חלום שבע ימים, נמצא חסר מן אמונה. ואם תחסר <b>אֱמוּנָה</b> <small>[102]</small> מן <b>שֶׁבַע</b> <small>[372]</small> ישאר מספר <b>רַע</b> <small>[270]</small>, לכן נקרא 'רַע'.
<b>יְטִיבֶנּוּ בִּפְנֵי שְׁלֹשָׁה.</b> נראה הטעם בברכה של ישראל כתיב: וְרָדְפוּ מִכֶּם חֲמִשָּׁה מֵאָה <small>(ויקרא כו, ח)</small> וזו היא מדרגה הקטנה, ותפסת מועט תפסת, נמצא הַשְּׁלֹשָׁה נחשבים כְּשִׁשִּׁים, לכן יש בהם כח להמשיך הטבה מן ששים אותיות דברכת כהנים.
<b>הַאי מַאן דְּעַיִל לְמָתָא וְדָחִיל מֵעֵינָא בִּישָׁא, לִינְקוֹט זָקְפָא דְּיָדָא דְּיַמִּינֵיהּ בְּיָדָא דִּשְׂמָאלֵיהּ וְזָקְפָא דְּיָדָא דִּשְׂמָאלֵיהּ בְּיָדָא דְּיַמִּינֵיהּ.</b> נראה לי בס"ד בזה מובן מה שאמר אליעזר <small>(בראשית כד, מט)</small> אִם תַּעֲשׂוּ חֶסֶד עִם אֲדוֹנִי הַגִּידוּ לוֹ, וְאִם לֹא הַגִּידוּ לִי וְאֶפְנֶה עַל יָמִין אוֹ עַל שְׂמֹאל, והוא כי הם היה להם ארס של עין הרע, ועל כן ראה לבן את אליעזר עומד על הגמלים על העין, שראה אותו עושה כונות והכנות לבטל עין הרע של אנשי העיר, ואחר שנכנס לביתם והכניס שם הממון העצום שהביא עמו, אז אם יסכימו ליתן את רבקה ליצחק אין לו לחוש מעין הרע שלהם בשביל הממון כשיוציא אותו מביתם לילך לעירו, יען כי כיון שנתרצה אביה בקדושיה ליצחק נעשה הממון שלה, ולא יטילו עין הרע.<br>אבל אם לא ירצו לתת לו את רבקה יש לו פחד על הממון מעין הרע שלהם כשיקחנו ויוציאנו מביתם, ואז יהיה נצרך לעשות הסגולה הזאת דְּלִינְקוֹט זָקְפָא דְּיָדָא דְּיַמִּינֵיהּ בְּיָדָא דִּשְׂמָאלֵיהּ, וְזָקְפָא דְּיָדָא דִּשְׂמָאלֵיהּ בְּיָדָא דְּיַמִּינֵיהּ, ולזה אומר: וְאִם לֹא הַגִּידוּ לִי וְאֶפְנֶה עַל יָמִין אוֹ עַל שְׂמֹאל, מלת <b>אוֹ</b> היא ר"ל: <b>וְכֵן</b>, דאמר להם: אֶפְנֶה עַל יָמִין וְכֵן עַל שְׂמֹאל.
<b>"וַיַּרְא שַׂר הָאֹפִים כִּי טוֹב פָּתָר", מְנָא יָדַע? אָמַר רַבִּי אֶלְעָזָר: מְלַמֵּד שֶׁכָּל אֶחָד וְאֶחָד, הֶרְאוּהוּ חֲלוֹמוֹ וּפִתְרוֹן חֲלוֹמוֹ שֶׁל חֲבֵרוֹ.</b> קשה, מה שאלה זו, והלא הפתרון הוא מכוון היטב בענין החלום שכל שאלה זו, והלא הפתרון הוא מכוון היטב בענין החלום שכל השומעו יראה לו בעין שכלו שֶׁטּוֹב פָּתָר?<br>ונראה לי הכונה דאם הכונה שראה בהשערת השכל שֶׁטּוֹב פָּתָר, מה יתרון יש לשר האופים על זולתו בראיה זו, שכל אדם יש לו מוח בקדקדו לידע בהשערת שכלו שטוב פתר, וכיון דאמר וַיַּרְא שַׂר הָאֹפִים, משמע שהיה לו ראיה יתירה בדבר זה, שלא ראה אותה זולתו, ולכן אמר מְלַמֵּד שֶׁכָּל אֶחָד רָאָה חֲלוֹמוֹ, וּפִתְרוֹן חֲלוֹם חֲבֵרוֹ, ולכן אמר <b>וַיַּרְא שַׂר הָאֹפִים כִּי טוֹב פָּתָר</b>, דלאו על ראיה שכלית קאמר, אלא ראיה ממש שראה בחלום, שהגידו לו הפתרון של חלום שר המשקים כאשר פתר לו יוסף הצדיק עליו השלום.
<b>תֵּדַע, דְּלָא חָזִי אִינִישׁ, לָא דִּקְלָא דְּדַהֲבָא, וְלָא פִּילָא דְּעַיִּל בְּקוּפָא דְּמַחֲטָא.</b> יש להקשות למה לא אמר 'פילא דסליק לאגרא'? ונ"ל זה אפשר להיות מהרהור היום, כגון שראה ביום אדם עב וגס הרבה, אשר קומתו ועוביו עולה שיעור ארבעה או חמשה גופים של שאר אדם שראהו עולה בסולם לאגרא, ויתבהל מאד על המראה איך גוף גדול בעוביו וקומתו יוכל לעלות בסולם לאגרא?! ולכך בלילה ראה פיל שהוא בריה גדולה בכמותה בעוביה ובקומתה עולה בסולם לאגרא, כי זה יתהווה מן מראה שראה בעיניו ביום ויתפלא בו. אך אי אפשר שיזדמן שיראה ביום חפץ גדול נכנס בְּקוּפָא דְּמַחֲטָא, כדי שיצטייר בלילה בדלומו שהפיל נכנס בְּקוּפָא דְּמַחֲטָא.
<b>אֵין מַרְאִין לוֹ לָאָדָם אֶלָּא מֵהִרְהוּרֵי לִבּוֹ.. וְאִי בָּעִית אֵימָא מֵהָכָא: "וְרַעְיוֹנֵי לִבְבָךָ תִּנְדַּע".</b> קשה, מה חסרון מצא בראיה דפסוק רַעְיוֹנָךְ עַל מִשְׁכְּבָךְ סְלִקוּ <small>(דניאל ב, כט)</small>, שהביא פסוק זה. ונ"ל בס"ד, דהתם יש לפרש דאיירי שאותם רעיונים הוציאם גם כן בדבור בפיו, ולכן ראה אותם בחלום, אבל רעיונים שלא היו אלא רק בלב ולא הוציאם בפה אין רואה אותם בחלום. לכך הביא פסוק זה דְּרַעְיוֹנֵי לִבְבָךָ, שלא אמר רַעְיוֹנְךָ בסתם, אלא פירש אפילו על רעיונים שלא היו אלא בלב דוקא.<br>ואי הוה מביא האי קרא לחודיה לא הוה מיניה הוכחה גמורה על החלום, דהא אמר רַעְיוֹנֵי לִבְבָךָ תִּנְדַּע ולא נזכר חלום, לכך הביא גם כן פסוק רַעְיוֹנָךְ עַל מִשְׁכְּבָךְ סְלִקוּ, דמשמע חלום, דהא קאמר עַל מִשְׁכְּבָךְ.
<h2>דף נו.</h2>
<b>וְרָעוּ בָּךְ שַׁקְצֵי, בְּחוּטְרָא דְּדַהֲבָא.</b> הא דאמר לו בְּחוּטְרָא דְּדַהֲבָא, כדי שיהיה נבוך ביום לידע מהו פתרון זה של חוּטְרָא דְּדַהֲבָא, שהוא דבר סתום בענין החלום, ומאחר דביום כולו יהיה נבוך להשכיל ולהבין בפתרון דברים אלו ולא יכול לידע כלום, בודאי יהיה כל היום מצייר דברים אלו בדעתו על עצמו, ולא יסיח דעתו מהם, ואז ממילא יראה דברים אלו ממש בחלום בלילה.
<b>בַּהֲדֵי גַּבְרָא דְּמִתְרָחִישׁ לֵיהּ נִיסָא, לָמָּה לִי.</b> קשה, אדרבה כיון דְּמִתְרָחִישׁ לֵיהּ נִיסָא ודאי לא תטבע הספינה? ונ"ל בס"ד, כיון שראה שהקרו אותו הַלֵּלָא מִצְרָאָה, שהוא הלל שקורין בפסח בניסן, הנה הלל קרו אותו ישראל גם בשביעי של פסח בקריעת ים סוף על הנס שנעשה להם בו, שהיה בו ב' דברים הפכיים, ישראל הולכים ביבשה תוך הים ומצרים טובעים באידך גיסא בתוך הים, ולכן חש פן יהיה לרבא נס כזה שהוא יהיה ניצול, ואויב שלו שהוא בַּר הֶדְיָא יטבע וימות, לכך רצה לברוח שלא ירד עמו באותה ספינה ההולכת במים בנהר.
<b>חֲזָאִי חֶלְמָא דְּעַיִל מַחֲטָא בְּאֶצְבְּעָתִי.</b> הא דראה מראה החלום הזה באצבע ולא בשאר אברים? נ"ל בס"ד, כי זה האוצר היה בו מעילים שהם בגדי מלכות שהיו לובשים המלכים ביום שמלכו בו, ודרכן אחר שמת המלך יצניעו בגדי מלכות שלו באוצר, ולא ישתמש בהם ללבשן מלך אחר, ולכן באוצר זה היה בו בגדים הרבה של מלכים שקדמו ומתו, והניחו אדם ממונה עליהם שינערם פעם אחת בחודש מן התולע ששולט בצמר, יען כי היה בהם חוטי צמר גם כן, ולכן ראה התולע באצבע כי האצבעות אינם שוים במידתם, אלא זה ארוך וזה קצר וזה בינוני, כן בגדים אלו אינם שוים במידתם, כי הם של מלכים שאין קומתם שוה.<br>והא דראה חלום ראשון מחט, וחלום שני ושלישי תולע, ולא ראה כולם בתולע, כדי שלא ירגיש זה הרואה החלום בפתרון לחשוב אולי נפל תולע בבגדים המופקד עליהם, לכך ראשון ראשון ראה מחט, והשני תולע, שבזה נתבלבל הרואה, ולא הרגיש בפתרון כדי שילך ויבדוק.
<h2>דף נח.</h2>
<b>כַּמָּה גְּלוּסְקָאוֹת הֵבִיא לְפָנַי.</b> קשה, הדרך להביא הלחם לפני האורח קודם התבשיל של בשר, ואם כן הו"ל להזכיר גלוסקאות קמי בשר?<br>ונ"ל בס"ד, דמתכוין לשבח בעל הבית שיש לו עין טובה ועשה כמה מיני תבשילין של בשר, ואם יביא הפת קודם שיביא התבשילין על השולחן, לא ידע האורח שיש מיני תבשילין הרבה של בשר, אלא יחשוב שאפשר אין מביא אלא תבשיל אחד דוקא.<br>ולכן כשמביא הפת על השלחן תחילה ועושה האורח ברכת המוציא ואוכל פת, יאכל לרעבונו פת הרבה ואז כשיביאו מיני התבשילין של בשר לא ימלא כריסו מהן, מאחר שאכל פת הרבה, על כן יתחכם בעל הבית להביא על השלחן מיני תבשילין של בשר בתחילה, כדי שידעו כמה מיני תבשילין של בשר יש להם לאכול, ואחר כך יביא הלחם, והם כשאוכלין לחם לא יאכלו הרבה כי אם מעט, כי רוצים למלאות כריסם ממיני תבשילין של בשר, ולכן אומר תחילה כמה מיני תבשיל של בשר הביא על השולחן, ואחר כך כמה גלוסקאות הביא, ובסדר זה הוא מראה שבחו של בעל הבית, שיש לו עין טובה, שרוצה שהאורח ימלא כריסו מן הבשר.
<h2>דף נח:</h2>
<b>אָמַר לֵיהּ דַּיּוֹ לָעֶבֶד שֶׁיְּהֵא כְּרַבּוֹ.</b> קשה, איך מנחמו בדבר זה שמזכיר לו חורבן בית המקדש, אדרבה יוסיף צער על צערו להצטער גם על חורבן בית המקדש, ואם אחד נעשה בו חבורה מניחים לו מלח עליה, או מניחין לו מים קרים, והרי כאן הניח לו מלח שציער אותו יותר?<br>ונראה לי בס"ד הזכיר לו חורבן בית המקדש, שברור לנו ובטוחין אנחנו בו שיחזור ויבנה בנין טוב ומפואר אלף ידות על מה שהיה קודם החורבן, ואם כן גם בתי צדיקים בטוחין שיבנו לעתיד עשר ידות על טובה ומעלה שהיה להם מכבר, ובזה נתנחם!
<h2>דף נט.</h2>
<b>עָתִיד הַקָּדוֹשׁ בָּרוּךְ הוּא לְהַחֲזִירָן לָהּ.</b> קשה, והא <small>(קהלת א, ט)</small> אֵין כָּל חָדָשׁ תַּחַת הַשָּׁמֶשׁ? ומהרש"א ז"ל נרגש בזה ע"ש.<br>ונראה לי בס"ד, דאף על גב <b>דְאֵין הַבּוֹר מִתְמַלֵּא מֵחֻלְיָתוֹ</b>, יחזירם לה על ידי הברכה, וכמו שהיה בברכת אליהו זכור לטוב אצל הצרפית, שאמר: כַּד הַקֶּמַח לֹא תִכְלָה וְצַפַּחַת הַשֶּׁמֶן לֹא תֶחְסָר <small>(מלכים א' יז, טז)</small> אך מקודם שעדיין לא נשלם התיקון למטה, אין הברכה שורה בצבא השמים למעלה, ואחר התיקון לעתיד, שורה שם הברכה וְיִתְמַלֵּא הַבּוֹר מֵחֻלְיָתוֹ.<br>ולתירוץ הב' <b>דְאֵין קָטֵגוֹר נַעֲשֶׂה סָנֵגוֹר</b> נמי אתי שפיר, דלעתיד באמת יהיה הַקָטֵגוֹר סָנֵגוֹר, יען שאפילו פלוני והשטן יהיו מליצים טובים כנודע, ולכן לא שייך האי טעמא הכא לעתיד, ואיך שיהיה נמצא אותם שְׁנֵי כּוֹכָבִים שֶׁנָּטַל מִן עָשׁ עתידין לחזור.<br>ובזה יובן בס"ד רמז הכתוב: וּמַצְדִּיקֵי הָרַבִּים כַּכּוֹכָבִים לְעוֹלָם וָעֶד <small>(דניאל יב, יג)</small> הכונה על כוכבים הידועים האלה שנטלם מִן עָשׁ שעתיד להחזירן, כן בצדיקים תחזור עטרה ליושנה, ויחזרו לטובם ולמעלתם בעולם הזה.
<h2>דף ס.</h2>
<b>שְׁלֹשָׁה יָמִים הָרִאשׁוֹנִים, יְבַקֵּשׁ אָדָם רַחֲמִים שֶׁלֹּא יַסְרִיחַ וְכוּ'.</b> נמצא חמשה תפילות בחמשה זמנים צריך האיש להתפלל על עיבור אשתו, ולכן 'איש' <small>[311]</small> יתר על 'אשה' <small>[306]</small> מספר חמשה, ובזה יובן <b>שִׂמְחָה לָאִישׁ בְּמַעֲנֵה פִיו</b> <small>(משלי טו, כג)</small> 'שִׂמְחָה' אותיות 'חֲמִשָּׁה' ר"ל: יש מספר חמשה יתרון לאיש, להורות וללמד על מענה – זו תפלה, שיתפלל חמשה תפילות בחמשה זמנים בעיבור אשתו.
<b>מֵרֵישֵׁיהּ לְסֵיפֵיה מִדְּרִישׁ, וּמִסֵיפֵיה לְרֵישֵׁיהּ מִדְּרִישׁ.</b> הקשה הרי"ף ז"ל, מאי איכא בין האי דרשה להאי דרשה? ע"ש. ונ"ל בס"ד מרישיה לסיפיה הכי קאמר <small>(תהלים קיב, ז)</small> <b>מִשְּׁמוּעָה רָעָה לֹא יִירָא</b>, משום דכבר <b>נָכוֹן לִבּוֹ בָּטֻחַ בַּהֳ'</b>, שהוא מלומד בנסים שעשה לו הקב"ה כמה נסים, וכמ"ש <small>(תענית כה.)</small> באשתו של ר' חנינא בן דוסא אף היא להביא מרדה נכנסה מפני שמלומדת בנסים היתה. ולדרשה דמסיפיה לרישיה איירי, אף על פי שעדיין לא נעשה לו נסים קודם שעושה רעה זו, אלא עתה <b>נָכוֹן לִבּוֹ בָּטֻחַ בַּהֳ'</b> שיעשה לו נס, ולהכי <b>שְּׁמוּעָה רָעָה</b> ששמע <b>לֹא יִירָא</b> ממנה.<br>[<b>נוסח אחר</b>] מרישיה לסיפיה מידריש ומסיפיה לרישיה מידריש. הקשה הרי"ף ז"ל, מאי איכא בין דרשה דמרישיה לסיפיה ובין דרשה דמסיפיה לרישיה שהכל דבר אחד?<br>ונ"ל בס"ד, דרשה דמרישיה לסיפיה איירי כששומע שְּׁמוּעָה רָעָה, בוטח שהקב"ה יעשה לו נס לעשותה טובה ולא תהיה רעה, דאת אשר נעשה שהגידו עליו השמועה לרעה – יהיה לטובה. וזהו <b>מִשְּׁמוּעָה רָעָה לֹא יִירָא</b> מפני כי <b>נָכוֹן לִבּוֹ בָּטֻחַ בַּהֳ'</b> שלא תשאר רעה אלא תתהפך לטובה.<br>וכמו הך עובדא דר' חנינא בן דוסא <small>(תענית כה.)</small> שבא לביתו בליל שבת וראה בתו עצובה, ושאל אותה ואמרה שנתחלף לה השמן בחומץ ונעשה בנרות חומץ במקום שמן דודאי לא ידליק וישארו בחושך, וזהו <b>שְּׁמוּעָה רָעָה</b>, והוא השיב: מי שאמר לשמן וידליק יאמר לחומץ וידליק, ואז היה דולק החומץ כשמן.<br>אך דרשה דמסיפיה לרישיה איירי, בהיכא שהוא מלומד בניסים שעשה לו הקב"ה נסים מקודם ומלומד הוא בכך, ולכן עתה <b>מִשְּׁמוּעָה רָעָה</b> שנודעה היום <b>לֹא יִירָא</b>, כי אומר כמו שעשה לי מקודם יעשה לי עתה, וזה גרוע מן הראשון, מפני כי עתה מה שבוטח שיעשה לו נס הוא מפני שכבר נעשה לו נס מקודם. וכמו הך עובדא דאשתו דר' חנינא בן דוסא <small>(שם)</small> שנעשה לה נס שנתמלא התנור פת והגיגית בצק, והיא קודם שראתה הנס נכנסה לבית האוצר, ואמרו בגמרא שנכנסה להביא מרדה להוציא הפת מן התנור, אף על פי שלא ראתה בעיניה הפת בתנור לפי שמלומדת בניסים היתה, שעשה לה הקב"ה קודם זה כמה ניסים על כן אמרה ודאי עתה ייעשה לי נס, שיתמלא התנור בפת כדי שלא אבוש, ולכך נכנסה להביא המרדה להוציא הפת מהתנור. ולכך זה גרע מן הראשון, דאפשר אם לא היה נעשה להם נס מקודם לא היתה בוטחת שיעשה לה נס לעת עתה. מה שאין כן סוג הראשון שדרשה שלו מרישיה לסיפיה דאיירי אף על גב שלא נעשה לו נס מקודם, עם כל זה הוא בוטח בהשי"ת שיעשה לו נס לעת עתה ומכאן ולהבא.<br>[<b>נוסח אחר</b>] מרישיה לסיפיה מדריש, <small>(תהלים קיב, ז)</small> מִשְּׁמוּעָה רָעָה לֹא יִירָא מאי טעמא משום דְנָכוֹן לִבּוֹ בָּטֻחַ בַּהֳ'<br>מקשים, מאי נפקא מינה בין דרשה של מרישיה לסיפיה לבין דרשה דמסיפיה לרישיה, כי לכאורה נראה המשמעות שוה?<br>ונראה לי בס"ד דרך <b>משל</b>, אחד שלח סחורה בשיירה מעירו לעיר אחרת ליד חבירו למוכרה לו שם, והיה הדרך ביבשה רחוק חודש אחד או יותר, ואחר שעבר חודש או יותר, הגיע לו שמועה שהדרך היה מקולקל, ושללו הערביים חצי ממון של השיירה, ומחבירו עדיין לא בא לו ידיעה, אם סחורתו נשללה או אם הגיעה לידו בשלום, והוא <b>מִשְּׁמוּעָה</b> זו המגדת על זמן העבר <b>לֹא יִירָא</b>, מאי טעמא כי <b>נָכוֹן לִבּוֹ בָּטֻחַ בַּהֳ'</b>, שודאי סחורתו לא נשללה והגיעה לשלום. וזו היא דרשה דקרא מרישיה לסיפיה, משמועה רעה המגדת על זמן שעבר לֹא יִירָא, יען כי לִבּוֹ בָּטֻחַ בַּהֳ'.<br>ולפי דרשה זו י"ל, אם היתה השמועה נוגעת על זמן להבא, דהיינו הוא שלח ממון לחבירו בשיירה דרך המדבר מהלך חודש אחד, ואחר שנים או שלשה ימים הגיעה השמועה שהדרך ההוא מקולקל מן הערביים, דעתה הוא צריך לפחד פן תהיה סחורתו נשללת בדרך הזה, דנמצא הוא חושש על זמן העתיד, הנה בכהאי גונא אפשר שיהיה לו פחד משמועה זו, כי חושש אולי יהיה לו איזה חטא מחדש בחודש זה, בעת שהשיירה עודנה בדרך המסוכן, ויהיה עליו קטרוג להענישו מדה כנגד מדה, שתהיה נשללת סחורתו. ועל העבר לא היה חושש, מפני שהוא יודע שלא חטא איזה חטא, שיהיה ראוי לעונש זה של הפסד סחורתו מדה כנגד מדה, ולכך נדרש הכתוב מסיפיה לרישיה, לומר: הוא <b>נָכוֹן לִבּוֹ בָּטֻחַ בַּהֳ'</b>, דאפילו <b>מִשְּׁמוּעָה רָעָה</b> שהיא נוגעת על זמן העתיד, דאיכא למיחש שמא יגרום לו איזה חטא שיתחדש – גם כן <b>לֹא יִירָא</b>, שהוא בָּטֻחַ בַּהֳ' שלא יגיע לו רע, וישמרהו השי"ת שלא יחטא איזה חטא שיסבב לו הרע הזה הנולד מן אותה השמועה.
<b>בִּשְׁנֵי יִצָרֶיךָ בְּיֵצֶר הַטּוֹב וְיֵצֶר הָרַע.</b> פירוש: יש מצוה שצריך לעשייתה התעוררות מיצר הטוב, וגם התעוררות מן יצר הרע, כגון: מצות עונה, וכן מצות ענג שבת ויום טוב וכיוצא, שצריך שיהיו ב' התעוררות אלו למצוה, מכח אהבת האדם בהשי"ת, אבל מצוה שהתעוררות שלה מיצר הטוב דוקא, כמו ציצית ותפילין ומזוזה וכדומה, זו לא אצטריך למימר פשיטא הוא כן.<br>ומ"ש: <b>בְּכָל מִדָּה וּמִדָּה שֶׁהוּא מוֹדֵד לְךָ.</b> נקיט לְךָ דוקא, לומר שאם היא טובה כללית לכל העולם ואתה בכללם זו פשיטא שתודה לי, כיון שהיא טובה של רבים ודאי צבור מדכרי ומודו להשי"ת ואתה מוכרח להיות מודה עמהם, וזה לא אצטריך למימר. אך אני אומר, אף על פי שהוא מודד לך דוקא, שהיא טובה השייכה לך בלבד, שעל זו צריך אתה לברך ולהורות וליכא אחרים עמך דמדכרין לך, הנה אתה לא תתעצל בזה, אלא תהיה מודה לו מְאֹד מְאֹד.
<h2>דף ס:</h2>
<b>אָמַר כָּל דְּעָבְדִין מִשְּׁמַיָּא לְטָב.</b> יש להקשות, למה באושפיזא וזיקא אמר הכי, ובאריה ושונרא לא אמר הכי?<br>ונ"ל בס"ד באושפיזא נעשה לו דבר יוצא מהטבע שלא נמצא לו אושפיזא לא בחנם ולא בשכר, וכן הזיקא הוה דבר יוצא מן הטבע, כי ודאי היה לו כלי זכוכית ששם מונח השרגא שהיה שמור מן הזיקא, כי אי אפשר שיניח השרגא תחת אויר השמים בגילוי, וכל עוברי דרכים יש להם כלי מתוקן לשמירת השרגא מן הרוח, ולהכי אמר: <b>אָמַר כָּל דְּעָבְדִי מִשְּׁמַיָּא לְטָב.</b> אבל אריה שאכל החמור זה דבר המצוי במדברות, וכן שונרא שיאכל התרנגול גם זה דבר המצוי ושכיח וטבעי הוא.<br>ועוד נראה לי בס"ד, דהן אמת דחמור נוער, אך אינו מוכרח להיות נוער בעת שבו הגייסות, וכן אין מוכרח שיהיה התרנגול קורא בעת ההיא, ולכן אם זה נוער וזה קורא קודם שבאו הגייסות, ורק בעת הגייסות לא נער ולא קרא, אין צורך כל כך באכילת החמור והתרנגול, מה שאין כן השרגא ואושפיזא יש בהם צורך כל אותה הלילה. והא דאמר <b>לְטָב</b> ולא אמר טָב. נ"ל ר"ל אף על פי שתראה גוף הענין אינו טב אלא נזק, עם כל זה הוא סיבה לְטָב, שעל ידי נזק זה שהוא דבר מועט ירויח טוב הרבה, כהאי עובדא שאכילת השונרא את התרנגול והאריה את החמור ודאי היה לו הפסד בזה, אך זה הפסד מועט שנעשה לצורך ריוח הרבה שניצול מן השביה הוא וכל אשר לו. וכן מה שמוכרח ללון במדר, וזה ודאי הוא צער גדול ובפרט אם היה זמן קר, אך הוא צער מועט שנעשה לצורך טובה גדולה להנצל מן השביה. ולז"א: <b>אָמַר כָּל דְּעָבְדִי מִשְּׁמַיָּא</b> אף שהוא נזק, הנה הוא עשוי <b>לְטָב</b> ר"ל: לצורך הטב, ולכן לא אמר כל דעבדי הוא טב.
<h2>דף סא.</h2>
<b>אוֹי לִי מִיּוֹצְרִי אוֹי לִי מִיִּצְרִי.</b> נראה לי בס"ד, הכונה: הרהור הלב אין בית דין של מעלה מכירין, כי אם השי"ת לבדו, והוא עושה בעבורו דין וחשבון עם האדם. וזהו <b>אוֹי לִי מִיּוֹצְרִי</b> שמכיר הרהור הלב ושופט אותי עליו <b>וְאוֹי לִי מִיִּצְרִי</b> בהרהור הלב שיוכל היצר הרע להחטיא האדם בהרהור אף על פי שהוא צ"ג. וכמ"ש <small>(שבת סד.)</small> 'אַנְשֵׁי הַצָּבָא' שהיו צדיקים גמורים והפליאו לעשות להשמר מעבירה במלחמת מדין, ועם כל זה הביאו כפרה על הרהור הלב, שאמר לו אם מידי עבירה יצאנו מידי הרהור לא יצאנו.
<b>יוֹשֵׁב עַל שְׁנֵי מִפְתְּחֵי הַלֵּב.</b> נראה לי בס"ד, אות הפשוט נפתח במילוי שלו, כי האות נפתח ומתרחב על ידי קריאתו במילואו. והנה המילוי של אותיות <b>לב</b> הוא אותיות <b>תמיד</b>, כי לב במילואו ל<b>מ</b>"<b>ד</b> ב<b>י</b>"<b>ת.</b> ורמז כאן בזה, שישיבת היצר הרע בלב האדם היא ישיבה של תמיד שאינו זז משם לא בימים ולא בלילות, לא בהקיץ ולא בשינה, שגם בשינתו מתגרה בו בהרהורים רעים בחלומות ובחזיון לילה ומטמאו בקרי בר מינן.
<b>צַדִּיקִים יֵצֶר הַטּוֹב שׁוֹפְטָן.</b> לפירוש רש"י ז"ל שפירש ענין שליטה, נראה דוחק, ד'שופט' לחוד ו'שולט' לחוד. ונראה לי בס"ד, דנודע דשכל האדם חלק הטוב שבו נקרא יצר הטוב, וחלק הרע שבו נקרא יצר הרע. והצדיקים גובר בהם חלק הטוב שבשכל הנקרא יצר הטוב, ואין עושים עבירות אלא רק מצות שנעשים על פי דברי היצר הטוב, אך ודאי יזדמן שלא עשו המצוה בשלימות שלה, הן מצד השמחה, הן מצד שלימות הכונה הראויה לה, ולכן הם <b>יֵצֶר הַטּוֹב שׁוֹפְטָן</b>, ר"ל: חלק הטוב שבשכל אשר הוא המיעצם לעשות המצות הוא שופטן על המצות שעשו, שמראה להם חסרונות שיש במצות ההם.<br>אך רשעים ניכר בהם חלק הרע שבשכל, שהוא הנקרא יצר הרע, והוא המיעצם לעשות עבירות, ואחר שמייעצם ומחטיאם לחבילות של עבירות, חושש שמא ירגישו בסרחונם ויהרהרו בתשובה ויתחרטו על מעשיהם הרעים, לכן הוא עצמו יהיה שופט אותם על חומר עבירות שעושה, שמראה להם כמה פגמים פגמו בעבירות שבידם, וכמה עולמות החריבו, וכמה כוחות טומאה נתחברו ודבקו בהם מחמת עבירות, וכונתו בזה כדי שיתייאשו מן התשובה, שמראה להם אפילו אם יתנו כל ממונם ויענו בצום נפשם ימים ולילות לא יספיקו לתקן אחד מאלף, ולכן טוב להם להשתקע בטומאת העבירות, ולא יפרשו מהם, כדי שלא יהיו יוצאים קרחים מכאן ומכאן.
<h2>דף סא:</h2>
<b>לָא אִבְרִי עָלְמָא אֶלָּא לְאַחְאָב בֶּן עָמְרִי וּלְר' חֲנִינָא בֶּן דּוֹסָא לְאַחְאָב בֶּן עָמְרִי הָעוֹלָם הַזֶּה וּלְרַבִּי חֲנִינָא בֶּן דּוֹסָא הָעוֹלָם הַבָּא.</b> פירוש: עונג ושלימות הטובה בעולם הזה לאדם הוא בשתים – <b>עושר ובנים.</b><br><b>ואחאב</b> זכה לעושר עצום ורב שלא נמצא אצל שאר מלכים, וכן זכה לבנים מה שלא זכו אחרים אפילו אחד מעשרה, כי היה לו שבעים בנים בשומרון, ושבעים בנים ביזרעאל, ונמצא לא אכל אדם טובת עולם הזה בשלימות כמוהו.<br><b>ור' חנינא בן דוסא</b> שהיה מתפרנס בקב חרובין מערב שבת לערב שבת <small>(תענית כד:)</small> לא נחסר לו מטוב עולם הבא בעבור עולם הזה אפילו כטיפה מן הים הגדול, ועל כן ודאי זכה לטוב עולם הבא בשלימות. והוא הדין שאר צדיקים כיוצא בו, שאפילו שהיו עשירים לא היו נהנין מטוב עולם הזה, וכמ"ש ברבינו הקדוש שזקף עשר אצבעותיו ואמר גלוי וידוע לפניך שיגעתי בעשר אצבעותי בתורה, ולא נהניתי מעולם הזה אפילו כאצבע קטנה <small>(כתובות קד.)</small>.
<h2>דף סג.</h2>
<b>תַּנְיָא הִלֵּל הַזָּקֵן אוֹמֵר בִּשְׁעַת הַמַּכְנִיסִין פַּזֵּר בִּשְׁעַת הַמְּפֻזָּרִים כַּנֵּס.</b> נראה לי בס"ד, רמזו לפי דרכם על פי מה שכתוב במדרש פליאה בבלעם, <b>בקש לפתוח פיו</b> – בא מלאך וסתמו, <b>בקש לסתום</b> – בא מלאך ופתחו. ופירשו המפרשים ז"ל הכונה: שרצה להזכיר עליהם שם אלקים שהוא דין, וכשהתחיל להזכיר אחר שהוציא מפיו אותיות 'אל' דשם אלקים, בא מלאך וסתם פיו ולא הניחו לגמור שם אלקים, ונמצא שלא הזכיר אלא אותיות אֵל שהם חסד. וכן רצה להזכיר עליהם שם י"ה בלבד שהוא דין, בא מלאך ופתחו שהניחו להשלים שם הוי"ה כולו שהוא רחמים. ולזה אמר: מָה אֶקֹּב לֹא קַבֹּה אֵל וּמָה אֶזְעֹם לֹא זָעַם הֳ' <small>(במדר כג, ה)</small> עכ"ד.<br>וכן הענין כאן, רמז הלל עליו השלום לפי דרכו <b>בשעת המכנסים</b>, אם תראה מקטרגים שרוצים להזכיר על ישראל אותיות י"ה בלבד, וזהו מכנסים שאין מזכירין השם כולו, אתה <b>פזר</b>, תזכיר עליהם השם כולו שהוא רחמים. <b>ובשעת המפזרים</b>, שתראה המקטרגים רוצים להזכיר שם אלקים כולו שהוא דין, אתה <b>כנס</b> שלא תזכיר אלא אותיות אל שהוא חסד.<br>או יובן: הקליפה רוצה לכנס אותיות <b>שקר</b> לחברם יחד לעשות עליהם בנין רע של יצר הרע, ואתה תשתדל לפזרם ולהפרידם. וזהו: <b>בשעת המכנסים פזר.</b> גם עוד רוצה הקליפה להפריד אותיות <b>אמת</b> זה מזה, ואתה תשתדל לכנסם ולחברם כדי לעשות עליהם בנין, שהאמת היא יסוד הבנין.<br>ובזה יובן: <b>אֱמֶת קְנֵה וְאַל תִּמְכֹּר</b> <small>(משלי כג, כג)</small>. 'קְנֵה' לשון בית ודירה, כמו: קִנִּים תַּעֲשֶׂה אֶת הַתֵּבָה <small>(בראשית ו, יד)</small>, וחיבור האותיות ביחד נקרא 'בית' כמה שכתוב בס' יצירה ג' אבנים בונות תשעה בתים. וְאַל תִּמְכֹּר לשון מך שלא תשפילם ח"ו אלא תחברם ותעשה עליהם בנין כי האמת היא יסוד בנין.
<b>בְּכָל דְּרָכֶיךָ דָעֵהוּ וְהוּא יְיַשֵּׁר אֹרְחֹתֶיךָ <small>(משלי ג, ו)</small> אָמַר רָבָא אַפִּילוֹ לִדְבַר עֲבֵירָה.</b> פירוש: צריך שתאמין שהכל נעשה בהשגחתו יתברך, דהיינו אפילו אם יצא ממך נזק לרבים או ליחיד, הן בממון הן בנזקי הגוף, תאמין שדבר זה הוא גזור על הנזק מן השמים, ורק נעשה על ידך משום דמגלגלין חובה על ידי חייב, לזה אומרים: היינו דאמרי אינשי <b>גנבא אפום מחתרתא רחמנא קרי.</b> פירוש: הגנב רואה עצמו שליח ההשגחה, באומרו: דבר זה הוא גזור על אדם זה, ואם לא הייתי אני עושה היו אחרים עושים, ואם כן אין לי עון כל כך בזה.
<h2>דף סג:</h2>
<b>אָמַר לוֹ הַקָּדוֹשׁ בָּרוּךְ הוּא לְמֹשֶׁה מֹשֶׁה אֲנִי וְאַתָּה נַסְבִּיר פָּנִים בַּהֲלָכָה.</b> נ"ל בס"ד, המילוי הוא פָּנִים של הפשוט, והנה <b>מֹשֶׁה</b> במילואו מ"<b>ם</b> ש<b>י</b>"<b>ן</b> ה"<b>א</b> <small>[101]</small> עולה מאה ואחד, והשונה פרקו מאה ואחד פעמים אינו שוכח כלל <small>(חגיגה ט:)</small> וזה שאמר: פָּנִים שלך שהם מאה ואחד נַסְבִּיר אותם בַּהֲלָכָה, שאחזור ההלכה עמך מספר מאה ואחד.
<h2>דף סד.</h2>
<b>כָּל הַדּוֹחֵק אֶת הַשָּׁעָה, הַשָּׁעָה דּוֹחַקְתּוֹ, וְכָל הַנִּדְחֶה מִפְּנֵי הַשָּׁעָה הַשָּׁעָה עוֹמֶדֶת לוֹ.</b> נראה לי, דאין דברים אלו אמורים בענין השררה דוקא, כדנקיט בענין אבשלום ובענין רב יוסף, אלא הן הן גם בענין פרנסה ומשא ומתן.<br><b>מעשה</b> בשני אחים שירשו עושר הרבה מאביהן וחלקו, והיה כל אחד נושא ונותן בעסק לעצמו בממון שירשו מאביהן, והיו מצליחים ואוכלים ושותים כל אחד בביתו כמנהג העשירים הגדולים. ואחר איזה שנים נהפך המזל שלהם בזמן אחד, שהיו עוסקים ומפסידים, אף על פי שכל אחד עוסק לעצמו במין עסק בפני עצמו.<br>והנה אחד מהם כשראה שהפסיד ממון הרבה בחמש ושש עסקים שעשה בזה אחרי זה, חשב להתעסק בממון שיקח בהקפה וירבה במיני סחורות, שאם קרן שלו היה עשרה אלפים זהובים שנשארו בידו אחרי הפסדותיו, עתה עושה עסק בחמשים אלף זהובים, שלוקח סחורות בהקפה ושולח לכאן ולכאן, כי חשב אם יפסיד זה המסחר ירויח במסחר האחר. ועלה חרס בידו, כי כל העסקים ומסחרים שעשה הפסידו, ולא נזדמן לו אפילו עסק אחד שיעלה לו ריוח ממנו, וכיון שהיה הקרן הרבה לכן אבד גם עשרה אלפים זהובים שהיה לו, ונשאר בעל חוב יותר מעשרה אלפים זהובים.<br>אך אחיו כשראה שנשתנה המזל לרעה והפסיד בשש ושבע עסקים שעשה, משך ידו מן המסחר, ומה שהיה בידו עשאם זהובים בעין, ועוד הוסיף עליהם שמכר מטלטליו וכליו וחפצי אשתו ותכשיטין, והכל טמנם בקרקע. והוא הלך אצל סוחר אחר, והשכיר עצמו לו לעסוק בשירות בחנותו, וליקח פרס כדי אכילתו הוא ובני ביתו בצמצום, ונשאר בשירות זו חמש ושש שנים.<br>והנה יום אחד בשירות שלו שעשה בעסק אדונו הגיע על ידו ריוח חשוב לאדונו, ועל ידי כך נתן לו אדונו מתנה מאה זהובים. ויום שני היה הולך ברחוב העיר לצאת לשוק, ומצא מציאה חמשים זהובים. ואחר שבוע אחד נזדמן שקנה בגד ישן עב כמו לבדים בחמשים פרוטות, והביאו לביתו ויתיר תפירותיו וימצא בתוכו צרור מרגליות שוים אלף זהובים. וכיון שנעשה לו הצלחות אלו ג' פעמים בזה אחרי זה הבין כי נשתנה המזל שלו לטובה, והלך והוציא הממון שלו שהיה טמון בקרקע, ועשה בו סחורה ומשא ומתן, ובכל אשר יפנה יצליח. וחזר וקנה כלים יקרים לביתו, ותכשיטין חשובין לאשתו וביתו בהרווחה כעשירים הגדולים.<br>נמצא אחיו שדחק השעה להרבות בסחורה בהקפה, אחר שראה שינוי המזל, השעה דוחקתו שלא נשאר לו כלום ונעשה בעל חוב, אך זה שנדחה מפני השעה שנעשה בטל וטמן ממונו בקרקע והוא היה משרת, השעה עמדה לו שחזר המזל ונעשה טוב.
<b>כָּל הַנֶּהֱנֶה מִסְּעוּדָה שֶׁתַּלְמִיד חָכָם שָׁרוּי בְּתוֹכָהּ כְּאִלּוּ נֶהֱנֶה מִזִּיו הַשְּׁכִינָה.</b> נ"ל בס"ד נקיט זיו, לרמוז כי החכם בעל תורה יש לו אור תורה שבכתב שהיא שבעה ספרים, ואור תורה שבעל פה שהיא ששה סדרים הרי <b>זִּ</b>"<b>ו</b>, ויש לו אור חלק הסוד שבשניהם, שהוא סוד אות <b>י</b>ו"ד דשמא קדישא, הרי אותיות <b>זִּיו</b>, לכן אמר: כְּאִלּוּ נֶהֱנֶה מִזִּיו הַשְּׁכִינָה.
<b>הַנִּפְטָר מֵחֲבֵרוֹ אַל יֹאמַר לוֹ לֵךְ בְּשָׁלוֹם אֶלָּא לֵךְ לְשָׁלוֹם.</b> פירוש: אם יאמר <b>לֵךְ בְּשָׁלוֹם</b>, משמע שהשלום יהיה לו רק בדרך הלוכו דוקא, אבל במקום שרוצה להכנס ולבא לא ימצא שם שלום. אבל אומר <b>לֵךְ לְשָׁלוֹם</b> משמע שהמקום שהוא בא בתוכו ימצא שלום, ואם כן כל שכן שיהיה לו שלום בדרך הילוכו שאם לא כן איך יגיע למקום חפצו וימצא שם השלום?!<br>וכל זה באדם חי שהשלום שלו הוא הצלה מן אויבים המזיקין אותו ומן שאר מקרים רעים, אבל מת אין לו אויבים להזיקו ואינו שולט בו נזק אויב, לכך השלום של המת הוא ר"ל תשלומין שישתלם חסרונו, או על ידי גיהנם, או על ידי גלגול, ועל כן ישתנה בזה, שאם יאמר לו <b>לֵךְ לְשָׁלוֹם</b>, הוא ר"ל לך לשלום, נמצא אומר לך למקום שעושין לך תשלומין, ואם יאמר <b>בְּשָׁלוֹם</b> משמע שהתשלומים יהיו בדרך הילוכו.
<b>הַיּוֹצֵא מִבֵּית הַכְּנֶסֶת וְנִכְנָס לְבֵית הַמִּדְרָשׁ וְעוֹסֵק בַּתּוֹרָה זוֹכֶה וּמְקַבֵּל פְּנֵי שְׁכִינָה.</b> נראה לי בס"ד שם אלקים ה"ס <small>[הוא סוד]</small> השכינה, וידוע כל דבר חשוב ועיקר נקרא פנים, על כן אותיות אֵל דשם אלקים הם פָּנִים של השם דהם חסד, דכתיב: חֶסֶד אֵל כָּל הַיּוֹם <small>(תהלים נב, ג)</small>. ולכן זה שיוצא מִבֵּית הַכְּנֶסֶת וְנִכְנָס לְבֵית הַמִּדְרָשׁ וְעוֹסֵק בַּתּוֹרָה, שבה יהיה המשכת אורות המוחין דגדלות, זוֹכֶה וּמְקַבֵּל פְּנֵי שְׁכִינָה אותיות הפנים של השכינה, שהוא אותיות אֵל משם אלקים חיים.
