<h1>אגרת השבת</h1>
אבן עזרא
<h2>הקדמת המחבר</h2>
ויהי בשנת ארבעת אלפים ותשע מאות ותשע עשרה בחצי ליל שבת בארבעה עשר יום לחדש טבת, ואני אברהם הספרדי, הנקרא ״אבן עזרא״,<sup style="color: gray;">1</sup> הייתי בעיר אחת מערי האי הנקרא ״קצה הארץ״, שהוא בגבול השביעי מגבולות הארץ הנושבת.<sup style="color: gray;">2</sup> ואני הייתי ישן ושנתי ערבה לי. ואראה בחלום והנה עומד לנגדי כמראה גבר ובידו אגרת חתומה. ויען ויאמר אלי: ״קח זאת האגרת ששלחה אליך השבת״. ואקוד ואשתחוה לה׳ ואברך את השם אשר נתנה לנו, אשר כבדני זה הכבוד. ואתפשנה בשתי ידי, וידי נטפו מר, ואקראנה ותהי בפי כדבש למתוק. אך בקראי הטורים האחרונים חם לבי בקרבי וכמעט יצאה נפשי. ואשאל את העומד לנגדי: ״מה פשעי ומה חטאתי? כי מהיום שידעתי את השם הנכבד אשר בראני, ולמדתי מצותיו, לעולם אהבתי את השבת. ובטרם בואה הייתי יוצא לקראתה בכל לב. גם הייתי בצאתה משלח אותה בשמחה ובשירים. ומי בכל עבדיה כמוני נאמן? ומדוע שלחה אלי זאת האגרת?״ והיא זאת:
״אֲנִי שַׁבָּת, עֲטֶרֶת דָּת יְקָרִים, רְבִיעִית בַּעֲשֶׂרֶת הַדְּבָרִים,
וּבֵין הַשֵּׁם וּבֵין בָּנָיו אֲנִי אוֹת בְּרִית עוֹלָם לְכָל דּוֹרוֹת וְדוֹרִים.
וּבִי כָל מַעֲשָׂיו כִּלָּה אֱלֹהִים, וְכֵן כָּתוּב בְּרֵאשִׁית הַסְּפָרִים.
וְלֹא יָרַד בְּיוֹם שַׁבָּת אֲזֵי מָן, לְמַעַן אֶהְיֶה מוֹפֵת לְהוֹרִים.
אֲנִי עֹנֶג לְחַיִים עַל אֲדָמָה, וּמַרְגוּעַֹ לְעַם שֹׁכְנֵי קְבָרִים.
אֲנִי חֶדְוַת זְכָרִים גַּם נְקֵבוֹת, וְשָׂשִׂים בִּי זְקֵנִים עִם נְעָרִים.
וְלֹא יִתְאַבְּלוּ בִי הָאֲבֵלִים, וּבִי לֹא יִסְפְּדוּ עַל מוֹת יְשָׁרִים.
וְהַשְׁקֵט יִמְצְאוּ עֶבֶד וְאָמָה, וְהַגֵּרִים אֲשֶר הֵם בַּשְּׁעָרִים.
יְנוּחוּן כָּל בְּהֵמוֹת הֵן בְּיַד אִישׁ, כְּסוּסִים כַּחֲמוֹרִים כַּשְּׁוָרִים.
וְכָל מַשְׂכִּיל בְּיֵינוֹ הוּא מְקַדֵּשׁ, וְגַם מַבְדִּיל חֲשֻׁכִּים כַּנְּזִירִים.
בְּכָל יוֹם יִמְצְאוּ שַׁעֲרֵי תְבוּנָה, בְּיוֹמִי נִפְתְּחוּ מֵאָה שְׁעָרִים.
מְכֻבָּד מֵעֲשׂוֹת דֶּרֶךְ, וְכֵן מִן מְצֹא חֵפֶץ וְדַבֵּר כָּל דְּבָרִים.
שְׁמַרְתִּיךָ בְכָל יָמִים, לְמַעַן שְׁמַרְתַּנִי מְאֹד מִימֵי נְעוּרִים.
בְּזִקְנָתְךָ שְׁגָגָה נִמְצְאָה בָךְ אֲשֶׁר הובְּאוּ אֱלֵי בֵיתְךָ סְפָרִים,
וְשָׁם כָּתוּב לְחַלֵּל לֵיל שְׁבִיעִי. וְאֵיךְ תֶּחֱשֶׁה וְלֹא תִדּוֹר נְדָרִים,
לְחַבֵּר אִגְּרוֹת דֶּרֶךְ אֱמוּנָה וְתִשְׁלָחֵם אֱלֵי כָל הָעֲבָרִים״.
ויען ויאמר אלי ציר השבת: ״הגד הוגד לה אשר הביאו תלמידיך אתמול אל ביתך ספרים פירושי התורה, ושם כתוב לחלל את השבת. ואתה תאזור מתניך בעבור כבוד השבת להלחם מלחמת התורה עם אויבי השבת. ולא תשא פני איש״.
ואיקץ, ותתפעם רוחי עלי, ונפשי נבהלה מאד. ואקום, וחמתי בערה בי. ואלבש בגדי וארחץ ידי, ואוציא חוצה הספרים אל אור הלבנה. והנה שם כתוב פירוש ״ויהי ערב ויהי בקר״ (בראשית א ה), והוא אומר: ״כאשר היה בקר יום שני אז עלה יום אחד שלם, כי הלילה הולך אחר היום״. וכמעט קט קרעתי בגדי, וגם קרעתי זה הפירוש, כי אמרתי: ״טוב לחלל שבת אחת ולא יחללו ישראל שבתות הרבה, אם יראו זה הפירוש הרע. גם נהיה כלנו ללעג ולקלס בעיני הערלים״. ואתאפק בעבור כבוד השבת.
ואדור נדר אם אתן שנת לעיני אחר צאת יום הקדש עד אכתוב אגרת ארוכה לבאר מתי ראשית יום התורה, להרים מכשול ולהסיר פח ומוקש. כי כל ישראל, הפרושים גם כל הצדוקים עמהם, יודעים כי לא נכתבה פרשת בראשית, מעשה ה׳ בכל יום, רק בעבור שידעו שומרי התורה איך ישמרו השבת. שישבתו כאשר שבת השם הנכבד, לספור ימי השבוע. והנה אם היה סוף יום הששי בקר יום השביעי, היה לנו לשמור הלילה הבא. והנה זה הפירוש מתעה כל ישראל, במזרח ובמערב, גם הקרובים גם הרחוקים, גם החיים גם המתים. והמאמין בפירוש הקשה הזה ינקום ה׳ נקמת השבת ממנו. והקורא אותו בקול גדול תדבק לשונו לחכו. גם הסופר הכותב אותו בפירוש התורה זרועו יבוש תיבש ועין ימינו כהה תכהה.
וזאת היא תחלת האגרת:
<h2>הקדמה</h2>
אין מחלוקת בין משכילי חקות השמים כי שתים עגולות גדולות הנה.<sup style="color: gray;">3</sup> הן הן המסבות העליונות שמוצק האחת [כל אחת?] מוצק הארץ.<sup style="color: gray;">4</sup> והן מתחברות בשתים נקודות,<sup style="color: gray;">5</sup> ומשם מתפרדות עד נטות האחת לימין גם לשמאל כפי שתי חמישיות ששית הגלגל.<sup style="color: gray;">6</sup>
והנה התנועה האחת, שהיא כוללת כל תנועות הגלגלים, היא המזרחית.<sup style="color: gray;">7</sup> שהשנים עשר מזלות<sup style="color: gray;">8</sup> עולים בעשרים וארבע שעות, וקרוב מזה המספר יעלו גם שבעת המשרתים.<sup style="color: gray;">9</sup> והתנועה השנית היא המערבית.<sup style="color: gray;">10</sup> גם היא כוללת כל תנועות הגלגלים, כי סדני גלגלי המשרתים נמשלים אל סדני גלגל המזלות. והשמש לבדה שומרת קו המזלות, לא תטה ימין ושמאל.<sup style="color: gray;">11</sup> והיא תקיף כל המזלות בשלוש מאות ושישים וחמשה ימים וחמש שעות וחלקי שעה, והיא שנת החמה. והיא השנה באמת, כי הימים ישובו פעם שנית כאשר היו בשנה הראשונה. על כן נקראת ״שנה״.
ובעבור נטות השמש לצפון ולדרום, התחלקה השנה לארבע תקופות, שהן ״קור וחום וקיץ וחרף״ (בראשית ח כב). כי ימי הזרע הם חצי השנה, בהיות השמש במזלות הדרומיים, וימי הקציר בהיותה בצפוניים.<sup style="color: gray;">12</sup> והחל מימי הקור. ותחלת זאת התקופה בהיות השמש בסוף נטותה לדרום, אז יחלו הימים להאריך ויחלו הלילות להתקצר, ואלה ימי התקופה קרים ולחים. ובהיות השמש בנקודת המחברת אז ישתוה היום והלילה בכל הארץ. וימי זאת התקופה חמים ולחים. ומתחלתה יחלו הימים להאריך, כי השמש נוטה לפאת צפון, וסוף התקופה בסוף נטותה לצפון. ומשם תחל התקופה האחרת. והשמש יורדת מפאת צפון, אז יחלו הימים להתקצר והלילות להאריך. ואלה הימים, שהם ימי הקיץ, חמים ויבשים. ובהיות השמש בנקודת המחברת השנית, אז ישתוה היום עם הלילה, ויחלו שיתקצרו הימים ויאריכו הלילות. וימי זאת התקופה קרים ויבשים.<sup style="color: gray;">13</sup> ובעבור היות תקופות הקיץ והחרף יבשות, אמר הכתוב ״בקיץ ובחרף יהיה״ (זכריה יד ח).<sup style="color: gray;">14</sup> כי באלה הזמנים יחסרו הנהרות, חוץ מיאור מצרים, כי הוא יוצא ממעינות הרי הלבנה בפאת דרום.<sup style="color: gray;">15</sup>
והנה תקופות השנה תלויות בשמש.<sup style="color: gray;">16</sup> גם ככה תקופות היום.<sup style="color: gray;">17</sup> והנה האמת כי אין כח במשרתים לשנות מעשיה, כי אם להוסיף או לגרוע בחום או בקור. כי מעשה השמש כמעשה כל,<sup style="color: gray;">18</sup> בעבור היותה הבריאה הגדולה.<sup style="color: gray;">19</sup> גם בעבור היותה קרובה אל הארץ.<sup style="color: gray;">20</sup> גם היא מושלת ביום.<sup style="color: gray;">21</sup>
ובעבור היות השנה בנויה מחדשים, והחדש תלוי בלבנה שהוא המאור הקטן, על כן חלקתי זאת האגרת לשלשה שערים: הראשון בראשית שנת התורה, השני בראשית חדש התורה, השלישי בראשית יום התורה.
<h2>השער הראשון; בראשית השנה</h2>
אמרו חכמי קדם כי שנת החמה בתוספת חלק ממאה ועשרים על רביעית היום הנוספת על הימים השלמים.<sup style="color: gray;">1</sup> וחכמי פרס אמרו כי התוספת חלק ממאה וחמשה עשר ביום.<sup style="color: gray;">2</sup> וחכמי כשדים אמרו כי התוספת חלק ממאה ושבעים ביום. וחכמי יון אמרו כי החסרון מרביעית היום חלק משלש מאות ביום.<sup style="color: gray;">3</sup> והאחרונים אמרו, והם רבים, כי החסרון חלק ממאה וששה ביום.<sup style="color: gray;">4</sup> ויש אומרים חלק ממאה ועשר ביום.<sup style="color: gray;">5</sup>
ואלה המוסיפים גם הגורעים קרובים אל האמת. כי שנת המוסיפים היא מנקודת הגלגל שמוצקו רחוק ממוצק הארץ.<sup style="color: gray;">6</sup> וזאת השנה קרובה ממחברת כוכב עליון אל מחברתו פעם שנית.<sup style="color: gray;">7</sup> והנכון להיות התוספת חלק ממאה וחמישים. וזאת היא שנת חכמי משפטי המזלות. ושנת הגורעים מנקודת מחברת העגולות הגדולות,<sup style="color: gray;">8</sup> או כפי מרחק השמש, וזאת היא שיצטרכו אליה כל האדם. והחסרון קרוב מחלק ממאה ושלשים ביום.<sup style="color: gray;">9</sup>
ובאה המחלוקת בעבור תנועת כוכבי גלגל המזלות. כי הקדמונים אמרו כי התנועה מעלה אחת במאה שנה.<sup style="color: gray;">10</sup> והאחרונים אמרו בששים ושש שנים.<sup style="color: gray;">11</sup> ויש אומרים בשבעים שנה.<sup style="color: gray;">12</sup> וכלי הנסיון עשוים בדרך קרובה, כי לא יוכלו לחלק המעלות על שניים במעשה ידי אדם.<sup style="color: gray;">13</sup> ויש אומרים כי בשתי נקודות המחברת שתי עגולות קטנות, על כן התנועה פעם עולה פעם יורדת.<sup style="color: gray;">14</sup> והנה אין יודע באמת שנת החמה. ועתה אשוב לחפש על שנת התורה.
אמר יהודה הפרסי כי שנות ישראל היו שנות החמה, בעבור שמצא המועדים בימים ידועים. כי הפסח באביב השעורים (שמות לד יח), ושבועות בקציר (שם לד כב), וסכות באסיף (דברים טז יג).<sup style="color: gray;">15</sup> והנה מה יעשה, כי משה לא פירש כמה היא השנה?<sup style="color: gray;">16</sup> ומה יעשה במלת ״חדש״, כי מה יתחדש בשמש? והערלים, בעבור היות שנותם שנות השמש, ומצאו בשנה תמימה שנים עשר חדשי הלבנה, חלקו ימות השנה על שנים עשר להיות זה המספר קרוב מחדשי הלבנה, ועלה חדש אחד שלשים וחדש אחד שלשים ואחד.<sup style="color: gray;">17</sup>
גם אמר יהודה הפרסי כי שנות נח היו שנות החמה, בעבור שמצא ״בשנת שש מאות שנה לחיי נח״ (בראשית ז יא) בא המבול, ואחר כך אומר ״באחת ושש מאות שנה״ (שם ח יג).<sup style="color: gray;">18</sup> על כן במספר החדש תוספת עשרה ימים, כי זה המספר קרוב לתוספת שנת החמה על שנת הלבנה.<sup style="color: gray;">19</sup> וזה המספר סותר דבריו, כי הנה הוא מודה כי החדש הוא ללבנה. ועוד אמר כי מצאה מנוח התבה אחר חמשה חדשים (שם ח ד), וכתוב שהיו ״חמשים ומאת יום״ (שם ח ג). והוצרך הגאון לשום תחלת שני נח מתשרי.<sup style="color: gray;">20</sup> ואין צורך, כי גם בחדשי שנת החמה יהיה המספר רב מהכתוב בשני ימים.<sup style="color: gray;">21</sup> ואלו היה נח מחשב שנות החמה, לא ייטיב ולא ירע.<sup style="color: gray;">22</sup> על כן נחפש שנת התורה ממשה או מפי הקדושים המעתיקים. והנה נחל מהם.
והנה מצאנו תקופת<sup style="color: gray;">23</sup> שמואל בלי תוספת או חסרון רביעית יום.<sup style="color: gray;">24</sup> והיתה בימיו קרובה אל האמת, ועשה חשבון עולה לתלמידים.<sup style="color: gray;">25</sup> כאשר עשה בברייתא, שלא חשב שבעים ושלושה חלקים<sup style="color: gray;">26</sup> שהם נוספים על שתי שלשיות שעה בחדש הלבנה.<sup style="color: gray;">27</sup> גם כתוב שתי תקופות הן, תקופת רב אדא<sup style="color: gray;">28</sup> בצנעא ותקופת שמואל בפרהסיא.<sup style="color: gray;">29</sup> וטעם שהיתה בצניעות בעבור משפטי המזלות, אם ידעו חכמיהם תקופת האמת.<sup style="color: gray;">30</sup>
והנה היום אין תקופת שמואל נכונה. והצל בכל יום בכל מקום לעד נאמן למשכיל.<sup style="color: gray;">31</sup> ועוד כתוב ״כי חזית דמשכא תקופת טבת עד שיתסר בניסן, עברה לההיא שנתא ולא תיחוש לה״ (ראש השנה כא א).<sup style="color: gray;">32</sup> והנה בשנה שעברה היתה תקופת ניסן בחשבון שמואל בחמשה ועשרים מניסן, והנה עברנו על דברי חכמינו.<sup style="color: gray;">33</sup> חלילה חלילה. רק עשינו החג במועדו. על כן תקופת רב אדא ישרה ממנה,<sup style="color: gray;">34</sup> כי לא תעבור תקופת ניסן המספר הנזכר.<sup style="color: gray;">35</sup>
ואין צורך היום לחשבון המועדים לדעת התקופה.<sup style="color: gray;">36</sup>
ועוד כי חשבונו מכחיש העבור,<sup style="color: gray;">37</sup> כי ישאר לפי חשבונו בכל מחזור שעה גם תפ״ה חלקים.<sup style="color: gray;">38</sup> ואין ראוי שישאר חלק אחד, כי לא יהיה מחזור שלם. גם כל חכמי הנסיון מודים כי תשע עשרה שנות החמה הם במספר מאתים ושלושים וחמשה חדשי הלבנה, על כן השבעה עבורים.<sup style="color: gray;">39</sup> והנה התחבר היום מן היתרון קרוב מחצי חדש. אולי יודיעונו אוהבי תקופת שמואל מה נעשה מהם.
ועוד כי חָלַק הארבע התקופות בחלקים שוים,<sup style="color: gray;">40</sup> וככה הם בגלגל השמש. ואיננו כן כנגד גלגל המזלות, בעבור שמהלך השמש משתנה כפי היותה קרובה או רחוקה ממקום הגבהות.<sup style="color: gray;">41</sup> והנה הולכת מרגע השתוות היום עם הלילה, שהיא תחלת התקופה, עד היותה בסוף צפון, שהוא ראש המזל המתהפך,<sup style="color: gray;">42</sup> ואז יהיה סוף התקופה והיום הארוך, יותר מארבעה ותשעים יום ושעות רבות. וקרוב מזה המספר התקופה השנית. והנה השתים הנשארות הם כמו מאה ושבעים ושבעה ימים. וזה אמת בראיות גמורות.<sup style="color: gray;">43</sup>
והנה מה תועלת יש לסופרים תקופת שמואל? ואלו היתה מחלקתו נכונה, מה תועיל לאנשי זה האי לדעת שעת התקופה, כי היא על ירושלים? כי השמש זורחת עליהם לפני שתזרח על זה האי כארבע שעות ישרות.<sup style="color: gray;">44</sup> וקדמונינו מודים בדבר זה, שאמרו ״מחדתא״ ו״מעתיקא״, ״לדידן״ ו״לדידהו״ (ראש השנה כ ב).<sup style="color: gray;">45</sup>
ועוד נחשוב כי התקופה על האי הזה. והנה היתה תקופת ניסן בתחילת הלילה, והנה תקופת תמוז תהיה אחר שבע שעות ומחצה.<sup style="color: gray;">46</sup> ואין הלילה באי הזה רק שבע שעות, והנה התקופה תהיה אחר זרוח השמש. וכל האומר כי התקופה על השעות המעוותות, שהם שתים עשרה ביום גם בלילה,<sup style="color: gray;">47</sup> תקוה לכסיל ממנו.<sup style="color: gray;">48</sup> כי איך יתכן להיות קשת מדתה בגלגל המישור מאה וחמש מעלות כקשת מדתה מאתים וחמשים וחמש מעלות.
על כן חושבים המחשבים, בעבור שיעלו בכל מקום ששה מזלות בכל יום,<sup style="color: gray;">49</sup> כי המזל עולה בשתים שעות.<sup style="color: gray;">50</sup> וזה כזב ותהו. כי לעולם לא יעלה מזל מן המזלות בכל הארץ בשתי שעות, אפילו במקום הקו השוה שהיום והלילה שוים לעולם,<sup style="color: gray;">51</sup> ואף כי בכל מקום שיש לו מרחק רב מהקו. והנה מזל טלה באי הזה עולה בפחות חמישית משעה ישרה,<sup style="color: gray;">52</sup> ומזל אריה עולה בשלש שעות פחות כמעט. ומכיר צורות הגלגל יראה זה בעינו. גם בלבנה בהיותה בראש החדש במזל מאזנים.<sup style="color: gray;">53</sup> גם כל אדם יוכל לראות הדמיון בעגול הנחשת כשהוא כדור וכאשר איננו כדור.<sup style="color: gray;">54</sup> ועל כן כל פתי שידע תקופת שמואל ושמות המזלות וחנכ״ל שצ״ם,<sup style="color: gray;">55</sup> מחשב בלבו שהוא מחשב בתקופות ובמזלות, והוא לא שמע שמועת החכמה, אף כי יריח ריחה או יטעם טעמה.
והנה התורה לא הצריכתנו לדעת מתי היא התקופה ויומה, אף כי שעתה. ושאלה היתה לפני הרב האיי למה נהגו ישראל הדרים במערב להשמר שלא ישתו מים בשעת התקופה.<sup style="color: gray;">56</sup> והשיב כי נחוש בעלמא הוא. בעבור שהיא תחלת השנה או תחלת רביעתה, לא ירצו לשתות מים שימצאו חנם. על כן יאכלו בה כל מתוק להיות שנתם מתוקה.<sup style="color: gray;">57</sup> ואני אומר מתוקה שנת העובד השם הבוטח בו לבדו. והנה היודעים תקופת האמת לא אמרו כי תזיק לאוכל ולשותה.<sup style="color: gray;">58</sup> ודבר הניפוח הוא שיחת הזקנות.<sup style="color: gray;">59</sup>
ועתה אדבר על תחלת השנה. ואומר בתחלה כי כל עגול אין לו ראשית, רק ברצון איש ואיש.<sup style="color: gray;">60</sup> אכן ראשית שנת כל אדם מרגע הולדו, ובשוב השמש אל הנקודה הראשונה שהיתה שם בתחלה תעלה לו שנה תמימה.<sup style="color: gray;">61</sup> וראשית תקון מהלך השמש ממקום הגבהות.<sup style="color: gray;">62</sup> וראשית תקון המשרת מרגע מחברתו עם השמש, כי אז יהיה המשרת בגבהות גלגלו הקטן.<sup style="color: gray;">63</sup> גם הלבנה תהיה בגבהות גלגל המוצק.<sup style="color: gray;">64</sup> ואלה הראשיות אינן צריכות לכל אדם.
על כן אמרו חכמי התולדת כי האמת להיות ראשית השנה מנקודת המחברת אשר משם תחל השמש להיות קרובה אל הארץ הנושבת.<sup style="color: gray;">65</sup> וזו היא תקופת רב אדא.<sup style="color: gray;">66</sup> רק היא על המהלך האמצעי, ותקונה קרוב.<sup style="color: gray;">67</sup> וזאת היא ראשית שנת יודעי בינה לעתים לדעת המעשים.<sup style="color: gray;">68</sup> גם זאת תחלת שנת היונים הראשונים.<sup style="color: gray;">69</sup> וזאת היא תקופת ניסן. והפרסים יחלו שנתם מתקופת תמוז, והכשדים מתקופת תשרי, והנוצרים מתקופת טבת. רק השבוש בא להם בעבור כי מספר שנת החמה בחשבונם איננו נכון.<sup style="color: gray;">70</sup>
וכאשר נחפש לדעת שנת התורה, מצאנו כתוב ״החדש הזה לכם ראש חדשים״ (שמות יב ב), והוא ראשון לחדשי השנה. וכתוב ״היום אתם יוצאים בחדש האביב״ (שם יג ד), וכן ״שמר את חדש האביב״ (דברים טז א).<sup style="color: gray;">71</sup> והטעם כי חשבון ישראל בחדשי הלבנה, והנה החדש שימצא אביב בארץ ישראל הוא ראשון לחדשי השנה. וראש החדש ראשית השנה, עברה התקופה או לא עברה.<sup style="color: gray;">72</sup> רק שיש לבית דין לשמר שיעשה הפסח והאביב נמצא,<sup style="color: gray;">73</sup> בעבור תנופת העמר.<sup style="color: gray;">74</sup> וברוב השנים דבק האביב בתקופה. ויש פעמים שירחק מעט בעבור רוב הגשמים או שתהיה שנת בצרת.
והנה תחלת שנת ישראל על פי בית דין, כאשר הוא כתוב ״ויועץ המלך״ (דברי הימים־ב ל ב) חזקיהו. והנה עִבֵּר השנה לעצת בית דין, והפסח שעשה היה בחדש הראשון.<sup style="color: gray;">75</sup> והשם הנכבד קבלו בראיות ברורות.<sup style="color: gray;">76</sup> רק שגג שגגה קטנה, שלא עִבֵּר השנה ביום שֶעָבַר לפני החדש הראשון, וזהו ״עבר ניסן בניסן ולא הודו לו״ (משנה, פסחים פרק ד הלכה ט).<sup style="color: gray;">77</sup>
וכאשר יבא חדש לבנה פעם אחרת בימי האביב בארץ ישראל, אז תעלה שנה אחת, בין שתהיה השנה שנים עשר חדש או שלשה עשר. על כן לא קראו בלשון הקדש חדש האביב ״ניסן״ רק ״ראשון״. וככה כל החדשים. על כן לא תמצא בעשרים וארבעה ספרים שמות החדשים הנודעים היום, שתחילתם ניסן, רק בספרי בני הגולה.<sup style="color: gray;">78</sup> והנה ראשית שנת ישראל איננה מיום התקופה, רק מיום ראש חדש הלבנה. ואחר שידענו כי זה ראשון, נעשה המועדים בחדש השביעי ממנו. כי אם היה הפסח בימי אביב השעורים, יבא חג שבועות בקציר וסכות באסיף.<sup style="color: gray;">79</sup>
ועוד<sup style="color: gray;">80</sup> מצאנו כתוב בסכות ״תקופת השנה״ (שמות לד כב), וכתוב ״בצאת השנה״ (שם כג טז). והנה יום צאת השנה שעברה תכנס השנה הבאה.<sup style="color: gray;">81</sup> ומצאנו כתוב כי צוה ה׳ מצות הקהל לקרא כל התורה<sup style="color: gray;">82</sup> בחג הסכות בשנת השמיטה (דברים לא י-יג), וכתוב ״למען ילמדו״ (שם לא יב). ואיננו נכון להיות זה אחר חצי השנה.<sup style="color: gray;">83</sup> ואל יקשה בעיניך מלת ״מקץ שבע שנים״ (שם לא י),<sup style="color: gray;">84</sup> כי הנה כמהו ״מקץ שבע שנים תשלחו איש את אחיו״ (ירמיה לד יד). כי שנים קצוות יש לכל דבר, והנה יש לו ראשית וסוף.<sup style="color: gray;">85</sup> והיתה תחלת שנת השמיטה בתשרי, שהוא החדש השביעי, בעבור כי אז יחל חצי השנה שהזריעה תהיה בו. וככה כתוב בשנת השמיטה ״לא תזרע(ו)״ (ויקרא כה ד), ועוד ״וזרעתם את השנה השמינית״ (שם כה כב).<sup style="color: gray;">86</sup>
ואפרש לך ״ועשת את התבואה לשלש השנים״ (שם כה כא).<sup style="color: gray;">87</sup> דע, כי רגע נשאר ביום התורה חשוב כמו יום. ״וביום השמיני ימול בשר ערלתו״ (שם יב ג), והנה הנולד ביום ששי לפני בוא יום השבת חצי שעה, הוא נמול בקר יום הששי, והנה לא עלו לו מעת לעת שבעה ימים שלמים.<sup style="color: gray;">88</sup> וככה יום בשנה חשוב שנה.<sup style="color: gray;">89</sup> והנה יש מי שיספור אותה, ויש מניחה על השלימה.<sup style="color: gray;">90</sup> והנה כתוב ״תשאו את עונותיכם ארבעים שנה״ (במדבר יד לד), וזה המעשה היה בשנה השנית, והשם לא יעניש לפני העון. על כן מספר הארבעים הוא שלא עברו את הירדן עד ״בעשור לחדש הראשון״ (יהושע ד יט) בשנת אחת וארבעים. והפך זה ״אכלו את המן ארבעים שנה״ (שמות טז לה). ובמקרא ה״שבע עשרה״ (מלכים־א יד כא) היא ״שנת שמנה עשרה״ (שם טו א),<sup style="color: gray;">91</sup> גם ״תשע עשרה״ (ירמיה נב יב, ראה שם נב כט).<sup style="color: gray;">92</sup> ״ובשנת אחת עשרה״ (מלכים־ב ט כט), ו״בשנת שתים עשרה״ (שם ח כה). ואחזיהו מלך ״בשנת שבע עשרה ליהושפט״ והוא מלך שנתים (מלכים־א כב נב), ומלך אחריו יהורם אחיו ״בשנת שמונה עשרה ליהושפט״ (מלכים־ב ג א). וככה רבים.
והנה ״ועשת את התבואה לשלש השנים״ (ויקרא כה כא), האחת חצי השנה הששית, וכל השנה השביעית, וחצי השנה השמינית, כי ״עד בא תבואתה״ דבק עם ״השנה השמינית״ (שם כה כב), כאלו הוא כתוב ״וזרעתם את השנה השמינית ואכלתם מן התבואה ישן עד בוא תבואתה, ותספיק לכם עד בוא השנה התשיעית״.
וכמוה ״מיום הראשון עד יום השביעי״ (שמות יב טו) איננו דבק עם הקרוב אליו, רק עם ״כל אוכל חמץ וגו׳״ (שם) הרחוק.<sup style="color: gray;">93</sup> וככה ״וירא ישראל את מצרים מת על שפת הים״ (שם יד ל) — וירא ישראל, על שפת הים, את מצרים מת. כי ״ירדו במצולות כמו אבן״ (שם טו ה), וכתוב ״תבלעמו ארץ״ (שם טו יב).<sup style="color: gray;">94</sup> וככה ״לבא מפניך במצור״ (דברים כ יט) דבק עם ״ואותו לא תכרות״ (שם).<sup style="color: gray;">95</sup> ורבים ככה.
והיובל הוא ״שבע שבתות שנים״ (ויקרא כה ח). ותחלת היובל מיום הכפורים, וכן כתוב ״ביום הכפורים תעבירו שופר בכל ארצכם, וקדשתם את שנת החמשים שנה״ (שם כה ט-י).<sup style="color: gray;">96</sup> והנה תחלת שנת השמטה כמו תחלת שנת היובל.<sup style="color: gray;">97</sup> ואל תשתומם בעבור שלא החלה השנה מיום הזכרון, כי אם חשבנוהו שהיה ראש חדש ניסן ביום תקופת האמת, צריכה התקופה השלישית באמת להוסיף כעשרת ימים, בעבור תוספת מהלך שנת החמה על שנת הלבנה. גם בעבור היות מהלך החמה מתמהמה. על כן היתה ראשית השנה ביום הכפורים או בסכות.
ודע, כי אין ללבנה שנה, כי היא תקיף כל המזלות בעשרים ושבעה ימים ושלישית יום.<sup style="color: gray;">98</sup> ובעבור כי שנים עשר חדשי הלבנה קרובים משנה תמימה, נקראת ״שנת לבנה״.<sup style="color: gray;">99</sup> ובה יחשבו הישמעאלים. על כן יבאו מועדיהם, פעם בקיץ פעם בחרף.<sup style="color: gray;">100</sup> ושנות ישראל תהיינה שוות בכל תשע עשרה שנה לשנות החמה באמת. והנה חשבון ישראל לבדו הוא האמת.<sup style="color: gray;">101</sup>
ודע, כי אין בחשבון הכשדים אדר שני, כי חדשיהם אינם חדשי הלבנה, רק חלקים שנים עשר בשנת החמה. וכתוב ״בחדש הראשון הוא חדש ניסן״ (אסתר ג ז), פירושו ככה: כן היה בשנה ההיא, כי בשנת העבור יהיה חשבון החדש הראשון (באדר) [באייר]. על כן אין נכון לתרגם ״בראשון״ (יואל ב כג) — ״בניסן״,<sup style="color: gray;">102</sup> רק בעבור שיבינו אנשי הדור.
<h2>השער השני; בראשית החדש</h2>
מצאנו אור השמש וכל הככבים עומד לעד, לא יוסיף ולא יגרע בעצמו.<sup style="color: gray;">1</sup> רק כנגד מראה העין, בעבור היות הנראה במקום רחוק או קרוב, גם בעבור השתנות האויר בראשית היום או בחציו.<sup style="color: gray;">2</sup> ואין אור מתחדש כי אם ללבנה לבדה.<sup style="color: gray;">3</sup> על כן אין חדש באמת כי אם חדש הלבנה.<sup style="color: gray;">4</sup> והנה נבקש מתי ראשיתו.
והנה אמרו כל חכמי המזלות שתחלת החדש מרגע התחברות הלבנה עם החמה בחלק אחד.<sup style="color: gray;">5</sup> וזהו שקראוהו קדמונינו ״המולד״.<sup style="color: gray;">6</sup> וחכמינו חשבוהו במהלך האמצעי,<sup style="color: gray;">7</sup> וככה עשו כל חכמי המזלות, ואחר כך תקנוהו.<sup style="color: gray;">8</sup> וככה אמרו זכרונם לברכה ״פעמים שבא בארוכה ופעמים שבא בקצרה״ (ראש השנה כה א). ובעבור כי המתחברות שתים, צריכות שתיהן לדעת מתי היא כל אחת בארוכה או בקצרה. כי יש פעמים שתהינה שתיהן בארוכה או שתיהן בקצרה, או החמה בארוכה והלבנה בקצרה, והפך הדבר. גם יש ארוכה וקצרה מעט, גם הרבה, עד שתגיע הארוכה הרבה גם הקצרה הרבה שלש עשרה שעות.<sup style="color: gray;">9</sup> והנה יהיה בין מולד חשבוננו, פעמים, ובין מולד האמת אלה השעות לפנים או לאחור.<sup style="color: gray;">10</sup>
על כן טעה הגאון שאמר כי ראה רגע קדרות השמש בבגדאד לא היה בעת המולד.<sup style="color: gray;">11</sup> על כן אמר כי חשבון הקדמונים לא היה בדקדוק יפה. רק חשבונם הוא הנכון. והוא טעה ארבע טעיות: האחת כי היה ראוי שידע דרך הארוכה והקצרה, כאשר יעשו חכמי המזלות. כי אין מחלוקת בין מולד ישראל למולד חשבון הגוים במהלך האמצעי, עד שידע מתי הוא המולד האמתי. והטעות השנית, כי חשבון המולד על ירושלים,<sup style="color: gray;">12</sup> ובינה ובין בגדאד במרחק האורך שתי שלישיות שעה.<sup style="color: gray;">13</sup> והטעות השלישית, כי צריך הוא לדעת השתנות המראה באורך, בעבור כי הקדרות למראה העין. והטעות הרביעית, השתנות המראה כפי המרחב.<sup style="color: gray;">14</sup> ויש מעברים בדורנו.<sup style="color: gray;">15</sup> בעבור שידעו חשבון אי״ב תשצ״ג,<sup style="color: gray;">16</sup> חושבים כי עמדו על סוד העבור. ויסתכלו המרחק שיש בין המולד ובין תחלת הלילה ויאמרו לערלים מתי תראה הלבנה. וכאשר יראו כי יש פעמים ביניהם פחות משש שעות במקומם, יחשבו כי המולד עשוי על מקום כל מחשב. והנה יש פעמים שהלבנה נראית בתחלת הלילה, ופעמים יהיה בין המולד ובין הערב ז׳ וח׳ שעות ולא יראו הלבנה.<sup style="color: gray;">17</sup> והם חושבים כי חשבון העבור טעות. חלילה חלילה. רק הם הטועים, שהם חכמים בעיניהם. כי אין כח במשכיל לדעת מתי תראה הלבנה עד עשותו כאשר אפרש:
שידע מתי רגע המולד. ולא ישליך ללילה שתים עשרה שעות, רק יחל לספור מתחלת הלילה עד רגע המולד כך וכך שעות.<sup style="color: gray;">18</sup> וידע מקום המחברות בחלק מעלת המזל, ויראה אם מהלך השמש בארוכה או בקצרה, וכמה מהלך הלבנה, ויוסיף או יגרע עד שידע רגע מולד האמת על ירושלים. ויראה כמה מרחק זה המולד מתחלת הלילה שעות וחלקי שעות. ויוסיף עליהן שעות מרחק אורך מקומו אם הוא מערבי לירושלים, או יחסר אם הוא מזרחי. וידע כמה מהלך השמש בשעות המרחק במהלך יומו, ויוסיפהו על מקום השמש ברגע מולד האמת. וככה יעשה במקום מולד הלבנה כפי מהלכה. ואחר כך יכנס בלוח מעלות המזלות בארצו, ויקח המעלות שימצא לנכח מקום השמש. גם יעשה ככה במעלות נכח הלבנה, ויחסור המעט מהרב. אז ימצא קשת היתרון. וידע מקום ראש התלי וזנבו<sup style="color: gray;">19</sup> לדעת מרחב הלבנה, לתקן זאת הקשת.<sup style="color: gray;">20</sup> ואחר כך יתקן אותה כפי תקון השתנות המראה באורך גם ברוחב.<sup style="color: gray;">21</sup> אז תהיה לו קשת המראה באמת.<sup style="color: gray;">22</sup> אז ידע מתי תראה הלבנה בכל מקום איזה חדש שירצה. והיודע אלה הדברים יוכל להבין סוד ״נולד קודם חצות״ (ראש השנה כ ב).<sup style="color: gray;">23</sup>
והארכתי להזכיר כל זה בעבור שבקש ממני אחד ממשכילי הדור שאפרש לו סוד ״נולד קודם חצות״ על רגל אחת. ובעבור שהחרשתי, חרה לו. ואני נתתי לו עצת אמת. שיתענה לפני השם הנכבד, אשר כל יוכל, לברוא לו לב טהור ולתת בקרבו רוח חדשה, לשפך עליו רוח חכמה. עד שיבין כל החכמות מלבו מבלי למוד ימים ושנים. אשר לא עשה כן לכל איש מיום שברא אדם על הארץ. אולי ישמע השם את תפלתו, ויחדש לו זה הפלא והאות והמופת, להיותו שני לאתון בלעם.
והנה איננו נכון להיות ראשית החדש מהמולד במהלך האמצעי או ממולד האמת, כי לא ידע זה כל אדם. על כן ראשית החדש הוא בהתחדש אור הלבנה למראה העין.<sup style="color: gray;">24</sup> וככה כתוב במשנה (כגון בראש השנה פרק א הלכה ז). והנה כאשר הוא החדש הראשון ידוע לעיני כל משכיל וסכל בהמצא אביב השעורים, ככה ראש החדש למראה כל אדם.
<h2>השער השלישי; בראשית היום</h2>
כאשר יש לתנועה המערבית ארבע תקופות בשנה, ככה יש לתנועה המזרחית. והנה מהבקר עד חצי היום חם ולח. כתקופת החום שהשמש עולה לפאת צפון, וככה עתה עולה לחצי השמים. ובחצי האחר יורדת, כנגד תקופת הקיץ. ומערב עד חצי הלילה כתקופת החרף. והרביעית כתקופת הקור. והנכון להיות תחלת היום, שהיא כוללת כל האדם, אחת מאלה הארבע נקודות.<sup style="color: gray;">1</sup>
והנה חכמי המזלות החלו מחצי היום עד חצי היום אחר, עשרים וארבע שעות. וזהו יום שלם בחשבונם. והוא אמת לצרכם בעבור שני דברים, לא יבינום רק חכמי המדות.<sup style="color: gray;">2</sup> ובעבור כי הצל בחצי כל יום קצר, ואין נטותו רק מעט, ויש פעמים שלא תוכל עין האדם לדעת זה. גם בכלי הצל גם בכלי הנחשת אין יכלת בחכם<sup style="color: gray;">3</sup> לדעת רגע חצי היום. על כן הוצרכו קדמונינו לאמור כי תפלת המנחה שהיא בצהרים אחר חצי שעה,<sup style="color: gray;">4</sup> כי אז תראה העין שהשמש נטתה לצד מערב. על כן ראוי להיות זאת ראשית היום רחוקה מן האמת. אף כי חצי הלילה, כי כל אדם לא יוכל לדעת זה.<sup style="color: gray;">5</sup>
והנה הנכון להיות ראשית היום הערב או הבקר. ובעבור כי חדש התורה הוא ללבנה, ואורה המתחדש לא יראה כי אם בערב, על כן ראשית היום מהערב ועד ערב שני.
ועוד חפשתי ומצאתי כי חדש ניסן ראשון לתקון המועדים, בעבור כי בו יצאו אבותינו ממצרים. רק ראשית השנה לשמיטה וליובל באמת מתשרי,<sup style="color: gray;">6</sup> שפירושו בלשון כשדים תחילה, כמו ״ושריו למבנא״ (עזרא ה ב).<sup style="color: gray;">7</sup> והנה הערב דומה לתקופת החרף שהיא בתשרי.
ועוד מצאתי כל הקדמונים מחשבים את המולד מתחלת הלילה. ועוד מצאתי בדברי חכמינו כי השלמים נאכלים ״לשני ימים ולילה אחד״ (משנה, זבחים פרק ה הלכה ז), ואלו היתה תחלת היום הבקר, לא יתכן להיות היום השלישי רק אחר שני לילות.<sup style="color: gray;">8</sup>
וחפשתי עוד ומצאתי כי מקרה לילה או יום, או הנוגע בכל אשר יטמא לו, אמר הכתוב ״וטמאה עד הערב״ (ויקרא כב ו), שהוא סוף היום. כי אלו היה תחלת היום מהבקר, היה ראוי שיטהר מקרה לילה בסוף היום, שהוא לפנות בקר.<sup style="color: gray;">9</sup>
ועוד מצאתי מפורש בראשון המועדים,<sup style="color: gray;">10</sup> שנתנו השם לישראל לפני השבת, ״בארבעה עשר יום לחדש בערב תאכלו מצות עד יום האחד ועשרים לחדש בערב״ (שמות יב יח), ואחר כך כתוב ״שבעת ימים״ (שם יב יט). והנה יום חמשה עשר מהערב שהוא יום הראשון.<sup style="color: gray;">11</sup> וכתוב ״[ולא ילין מן הבשר] אשר תזבח בערב ביום הראשון לבקר״ (דברים טז ד). וידוע כי בחצי הלילה היתה מכת בכורות (שמות יב כט), והנה כתוב ״ביום הכותי כל בכור״ (במדבר ג יג, ח יז).<sup style="color: gray;">12</sup> ובמקרא ״היום הזה יום בשורה הוא…וחכינו עד אור הבקר״ (מלכים־ב ז ט).
ועוד מצאתי ביום הכפורים ״מערב עד ערב תשבתו שבתכם״ (ויקרא כג לב), וכתוב ״בעצם היום הזה״ (שם כג כט, ל) כרת על העושה בו מלאכה או האוכל, ואין הפרש להיות זה בלילה או ביום, כי תחלת ״עצם היום״ מהערב.
והנה עדים נאמנים כי ראשית היום מהערב. וככה הם כל המועדים והשבת, כי כלם הם ״מועדי ה׳ מקראי קדש״ (שם כג ד). רק השבת לבדה נקראת ״שבת לה׳״ (שמות כ י, דברים ה יד), ששבת ה׳ במעשה בראשית.<sup style="color: gray;">13</sup> ובעבור היות השנה, גם היום, תלויים בשמש, כי השתים תנועות דומות זו לזו, על כן היתה השנה השביעית דומה לשבת. על כן כתוב בה ״שבת לה׳״ (ויקרא כה ב). וכאשר היא תחלת שנת השמיטה בימי תקופת החרף, ככה ראשית יום השבת בתקופת היום הדומה לחרף, שתחלתה הערב.
ואל תשתומם בעבור שכתוב ״שבתון שבת קדש לה׳ מחר״ (שמות טז כג), ולא הזכיר זה מהערב.<sup style="color: gray;">14</sup> ועתה אפרש לך הפרשה לדחות הטוען. דע, כי השם לא צוה בשבת הראשונה שבה ירד המן ״לא תעשה כל מלאכה״ (שם כ י), עד יום מעמד הר סיני. כי בעבור שצוה משה ״עמר לגלגלת״ (שם טז טז), וצוה ״אל יותר ממנו עד בקר״ (שם טז יט), והנה לקטו ביום הששי שני העמר, והגידו למשה (שם טז כב).<sup style="color: gray;">15</sup> והוא השיב ״הוא אשר דבר ה׳״ (שם טז כג). והטעם, כבר דבר לי השם זה לפני רדת המן, והוא ״והיה ביום הששי״ (שם טז ה).<sup style="color: gray;">16</sup> ואמר להם למה טעם משנה כי ״שבתון שבת קדש״ (שם טז כג), שהשם ישבות מחר. ולא גלה להם זה הסוד, ולא מה יעשו בעודף שצוה שיניחוהו.<sup style="color: gray;">17</sup> ובקר יום שבת אמר להם ״כי שבת היום לה׳״ (שם טז כה), שהשם לא יוריד המן, ״היום לא תמצאוהו״ (שם), אל תצאו ללקט.<sup style="color: gray;">18</sup>
וזה הפירוש הזכרתיו כנגד המינים שאינם מאמינים בדברי רבותינו שהשבת מערב עד ערב. ופירוש האמת מה שהעתיקו כי במרה נתנה השבת.<sup style="color: gray;">19</sup> והזכיר הכתוב ״מחר״ ולא אמר ״זה הלילה״, כי דבר הכתוב על ההוה ברוב, כי ביום עושים הכל מלאכה.<sup style="color: gray;">20</sup> והנה פירוש ״שבת קדש״ — שישבתו, וככה עשו — ״וישבתו העם ביום השביעי״ (שם טז ל). ובירמיה כתוב ״לקדש את יום השבת לבלתי עשות בה [כל] מלאכה״ (יז כד).<sup style="color: gray;">21</sup> והזכיר ״מחר״ שהוא היום כי דבר על ההוה. כמו ״יצא אדם לפעלו ולעבדתו עדי ערב״ (תהלים קד כג). וכמו ״ובשר בשדה טרפה לא תאכלו״ (שמות כב ל), כי הוא הדין לנטרף בבית.<sup style="color: gray;">22</sup> וככה ״מקרה לילה״ (דברים כג יא); ״ונפל שמה שור או חמור״ (שמות כא לג);<sup style="color: gray;">23</sup> ורבים בתורה כאלה.
ועתה אחפש במעשה בראשית, ואחל להשיב על האומר כי הלילה הולך אחר היום.<sup style="color: gray;">24</sup> אלו היה כן, למה לא אמר הכתוב מפורש ״מבקר עד בקר יום אחד״? או ״מאור עד בקר״? ולמה הכניס באמצע ״ויהי ערב״ (בראשית א ה)? והנה משמע הכתוב ״ויהי ערב ויהי בקר״ — כי מערב עד בקר הוא יום אחד, הפך מה שדבר בראשונה ״ויקרא אלהים לאור יום״ (שם).<sup style="color: gray;">25</sup>
ואשר הביא זה המפרש בצרה הזאת בעבור שחשבו רבים כי ״בראשית ברא אלהים״ (שם א א) כאלו כתוב ״בראשית בְּרֹא אלהים את השמים ואת הארץ, הארץ היתה תהו ובהו״, שהיתה נעדרת, והטעם שאיננה. והחשך העדר האור והטעם איננו.<sup style="color: gray;">26</sup> וזה הפירוש איננו נכון כלל. כי מה צורך היה לו להזכיר השמים אחר שלא פירש אם היו תהו כמו הארץ? ועוד מדרך הלשון מה הטעם לתוספת הוי״ו?<sup style="color: gray;">27</sup> ואין כמו זאת הווי״ן הנוספים בפועלים, כמו ״ביום השלישי וישא אברהם את עיניו״ (שם כב ד), ״ויעזב את עבדיו״ (שמות ט כא), כי הם כפ״א רפה בלשון ישמעאל,<sup style="color: gray;">28</sup> שמתכונת לשונם כלשון הקדש.<sup style="color: gray;">29</sup> ובשמות אין וי״ו נוסף.<sup style="color: gray;">30</sup> ועוד, כי לפי הפירוש הזה לא יהיו הרוח והמים נבראים, וכתוב בספר תהלות על שניהם ״כי הוא צוה ונבראו״ (קמח ה).<sup style="color: gray;">31</sup> גם החשך נברא, וכן כתוב ״יוצר אור ובורא חשך״ (ישעיה מה ז).<sup style="color: gray;">32</sup>
והאמת כי הכתוב הזכיר השמים והארץ כי הכל כדור אחד, והשמים הם כמו הקו הסובב והארץ כמו המוצק באמצע.<sup style="color: gray;">33</sup> והנה הארץ היתה מכוסה במים מכל צד, וכן כתוב ״בל ישובון לכסות הארץ״ (תהלים קד ט).<sup style="color: gray;">34</sup> והרוח סביב המים. ואלה הארבעה מוסדים, שהם השמים והארץ והרוח והמים, כי השמים כנגד האש.<sup style="color: gray;">35</sup> וככה ״לעשות לרוח משקל ומים תכן במדה״ (איוב כח כה), ״כי הוא לקצות הארץ יביט תחת כל השמים יראה״ (שם כח כד).<sup style="color: gray;">36</sup> וככה ״מי מדד בשעלו מים ושמים בזרת תכן וכל בשליש עפר הארץ…מי תכן את רוח ה׳״ (ישעיה מ יב-יג). וככה ״מי עלה שמים וירד״ (משלי ל ד), והשלשה אחרי ״שמים״.<sup style="color: gray;">37</sup> וככה ״״וזרח השמש״ (קהלת א ה) כנגד השמים, ״והארץ לעולם עמדת״ (שם א ד), ״סובב סובב הולך הרוח״ (שם א ו), ״כל הנחלים הולכים אל הים״ (שם א ז).<sup style="color: gray;">38</sup> ואחר שהקו שהוא השמים, והמוצק שהוא הארץ, נבראים, הנה כל אשר בתוכם נברא כמוהם.<sup style="color: gray;">39</sup>
ופירוש ״היתה תהו ובהו״ (בראשית א ב) — שלא היה בה אדם ובהמה, כאשר פירש ירמיה ״ראיתי את הארץ והנה תהו ובהו״ (ד כג), ופירש הטעם אחר כך ״ראיתי והנה אין האדם״ (שם ד כה) ו״בהמה״ (שם ט ט).<sup style="color: gray;">40</sup> וכן ״כאור שבעת הימים״ (ישעיה ל כו) פירוש ״שבעתים״ (שם).<sup style="color: gray;">41</sup> כמו ״אשר אהיה״ (שמות ג יד) פירוש ״אהיה״ (שם).<sup style="color: gray;">42</sup> וכבר פרשתי יסוד ״שבעתים״.<sup style="color: gray;">43</sup> וקדמונינו רמזוהו שאמרו ברביעי נתלו המאורות (חגיגה יב א). ומה נכבדה מלת ״נתלו״ למבין.<sup style="color: gray;">44</sup> והנה דברי ירמיהו מכחישין דברי האומרים כי ״תהו ובהו״ — שאין שם ארץ.
והנה החשך היה לפני האור, וככה כתוב.<sup style="color: gray;">45</sup> והתנועה הגדולה<sup style="color: gray;">46</sup> כוללת זמן החשך והאור, והיא נקראת ״יום״, שהוא יום שלם, עשרים וארבע שעות.<sup style="color: gray;">47</sup> ואין טענה בעבור שהקדים להזכיר ״ויקרא אלהים לאור יום״ (בראשית א ה) לפני הלילה, כי כן משפט הלשון, כאשר יזכיר שני דברים יתחיל מן האחרון. כמו ״ואתן ליצחק את יעקב ואת עשו ואתן לעשו״ (יהושע כד ד). וככה ״לך יום אף לך לילה״ (תהלים עד טז), והזכיר המאור הקטן שהוא מושל בלילה לפני הגדול שהוא נכבד ממנו.<sup style="color: gray;">48</sup> גם אין לטעון שאמר הכתוב ״יוצר אור ובורא חשך״ (ישעיה מה ז), כי הקדימו לפי שיש לו יתרון מן החשך, אף על פי שהחשך היה לפני האור. כמו ״יצחק וישמעאל בניו״ (בראשית כה ט). וכן ״שמה קברו את אברהם ואת שרה אשתו״ (שם מט לא), והוא קבר אותה.
והנה בעבור שהזכיר ״ויקרא אלהים לאור יום״, הוצרך הכתוב לאמור איך תספור יום התורה, כי פירוש ״יום״ על שני דרכים.<sup style="color: gray;">49</sup> על כן אמר כי אלה שתי הראשיות, שהם ערב ובקר, כולל אותם יום התורה. כי פירוש ״ערב״ — הזמן שהצורות מתערבות ואינן נפרשות למראה העין,<sup style="color: gray;">50</sup> כמו ״ויתערבו בגוים״ (תהלים קו לה). ו״בקר״ זמן שהצורות נבדלות ונכרות ומבוקרות,<sup style="color: gray;">51</sup> כמו ״לא יבקר הכהן״ (ויקרא יג לו), ״כבקרת רועה עדרו״ (יחזקאל לד יב). והנה מלת ״יום״ כוללת אלו השנים הזמנים, שתנועה אחת כוללת שניהם. וכמהו ״זכר ונקבה בראם…ויקרא את שמם אדם״ (בראשית ה ב), וכתוב ״ויעש [ה׳ אלהים] לאדם ולאשתו כתנות עור וילבישם״ (שם ג כא). והנה התבאר גם במעשה בראשית כי היום מערב עד ערב.
וככה אמר המשורר ״ערב ובקר וצהרים״ (תהלים נה יח), ולא אמר ״בקר וצהרים וערב״. והזכיר השלשה רגעים שהאדם חייב להתפלל בהם.<sup style="color: gray;">52</sup> כי הרגע השני [הרביעי?] בני אדם ישנים, וזהו ״חצות לילה אקום להודות לך״ (שם קיט סב).
ובדניאל כתוב ״ויאמר אלי עד ערב בקר״ (ח יד), והוא חסר וי״ו, כמו ״שמש ירח עמד זבולה״ (חבקוק ג יא). והעד ״ומראה הערב והבקר״ (דניאל ח כו). והנה זה יום שלם. והטעם, אלפים יום שהיו ישראל בצרה בימי יון, כאשר פירשתיו במקומו. על כן אמר המלאך ״ומראה הערב והבקר אשר נאמר אמת הוא״. ופירושו, אין צרך לפרש כי כן הם ימים שלמים כאשר נאמר לך.<sup style="color: gray;">53</sup>
נשלמה בחפזון זאת האגרת, הודאה לאשר לו התפארת.
והנה נתבאר באגרת הזאת, שקראתיה ״אגרת השבת״, שהיא אוגרת<sup style="color: gray;">54</sup> כל תשובותיה, ועל שם האגרת שראיתי בחלומי, מתי ראשית היום, גם ראשית החדש, גם ראשית השנה. והשם הנכבד שהוא ראשון בלי ראשית, ואחרון בלי אחרית, הוא יקרב קץ אחרית הימים, להשיבנו כימי עולם וכשנים קדמוניות. אמן.
