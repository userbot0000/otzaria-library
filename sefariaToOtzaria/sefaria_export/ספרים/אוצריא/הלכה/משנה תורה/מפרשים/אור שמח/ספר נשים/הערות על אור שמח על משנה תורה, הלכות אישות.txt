ובזה אמרתי ליישב מה דמקשין במרובה בטובח בשבת דחייב ד' וה', וכאן ע"כ מיירי בטובח ע"י אחר, ומקשים הא גנבא לא מתחייב בד' וה' רק בעדים וע"כ מיירי שהיה טובח מזיד מדחכמים אסרי לה משום מעשה שבת, וא"כ הוי השוחט מומר לשבת ופוסל העדים משום צירוף כקרוב ופסול שפוסל ושליח נעשה עד. ונראה ע"פ מש"כ רש"י בב"מ צ"א דבדקם ליה בדרבה מיניה דחייב לצאת י"ש אם תפס לא מפקינן מיניה, א"כ הוי כאן כגזל ולא נתייאשו הבעלים ובא אחר ואכלו דרצה מזה גובה ורצה מזה גובה, וחייב הטובח לשלם אם אין לו לגנב הקרן והוי כבעל דבר, ואע"ג דקם ליה בדרבה מיניה, מכל מקום אי תפס לא מפקינן מיניה והוי בעל דבר לגבי עצמו ותו אינו פוסל העדים לגבי הגנב:
ומזה יש לפשוט לענין הנשבע ליתן מתנה לחבירו ביום פלוני ועבר הזמן מי מחוייב ליתנו אחר כך, דכאן הרי נכלל שיהא ברשותו של חבירו אף לאחר הזמן שקבע שאין בידו לקנותו שלא מדעתו של חבירו, ועיין משל"מ הלכות שבועות (סוף פ"ד), אך יש לחלק, דכאן בין ההקדש בין הקדושין חלים ממילא מדבורו ומנתינתו הקודמים, לא כן גבי מתנה דמי לאומר הרי עלי להקדישו אחר שלשים ועוד ועוד ודוק, ועיין ירושלמי פ"ק דראש השנה הרי עלי להביאה בשני בשבת כו' ע"ש דנראה דתו אין כאן חיוב כלל, וראה מש"כ בזה בשו"ת המיוחסות לרמב"ן (סימן רנ"ט) יעו"ש ועיין ב"י בשו"ע יור"ד סימן רכ"ח ובט"ז שמחלק בין אומר ביום פלוני לאומר ליום פלוני יעו"ש ואכמ"ל: