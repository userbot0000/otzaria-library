ואין לומר דמשום זה מדמה שחיטה לטבילה משום דגבי שחיטה קיי"ל דאם מת עוברה בתוך מעיה דאע"ג דמחיצת אמו מועיל לטהרה כ"ז שלא מתה בכ"ז אי תלש ממנה ואכל ודאי חייב משום נבילה ואפ"ה מועיל השחיטה לטהר וולדה מאיסור נבילה שכבר חל על העובר, דאי משום הא לא אריא, דבעצם השחיטה אינו מתייחס רק אל הבהמה והעובר בתוך מעיה ניתר משום דגלי רחמנא דכל בבהמה תאכלו ולענין היתר אכילה הוי העובר כאחד מאיבריה וכיון שלענין היתר הבהמה וחלות שם שחיטה על הבהמה הוא בלא כוונה תו ניתר העובר שבתוכה ואינו צריך כוונה בשביל העובר דהשחיטה אינה מתייחסת אל העובר לומר דהוי כנשחט שנאמר דבעי כוונה משום דלגבי העובר הוי הכשר כטבילה לטומאה הקודמת דהא לא שייך שחיטה אצל העובר המת כלל, ואף אם העובר חי אין השחיטה מתייחס אל העובר דהא מפורש בכל הפוסקים דאף אם העובר טריפה ג"כ מותר ועיין באור זרוע הגדול, וע"כ דהשחיטה בלתי מתייחסת רק אל הבהמה וזה גזה"כ שהעובר נחשב כאחד מאבריה מכל בבהמה תאכלו ודוק:
וזה אין לומר דמשו"ה לא פסלינן משום חולין אף דחסר קידוש דאין סכין מקדש אלא לדעת, דהוי אמינא דכיון דאילו ידע דקדשים הוי היה שוחט לשם קדשים ואימת אמרו דכ"ש אין מקדשין שלא לדעת דוקא במקום דמתכוון שלא יתקדשו וכמו במחזיר לכלי שרת הקומץ שקמץ בשמאל או בניסוך המים וכיו"ב, זה לא מסתבר, דאע"ג דמצאנו כה"ג לענין שלא להיפסל כמו שאמרו במנחות (דף מ"ט) גבי מחשבות הפוסלות פיגול ושלא לשמו דעקירה בטעות לא הוי עקירה, בכ"ז לענין חלות קדושה לא אמרינן הכי, ולא מצאנו כן רק לב"ש בהקדש (בנזיר ל"א) דאם אמר שור שחור שיצא מביתי ראשון הוא קדוש אמרינן דהוא הוי סבר להקדיש השור שיצא ראשון לא שנא שחור ל"ש לבן רק שטעה שסבור שהשחור יצא ראשון לכן היוצא ראשון אף לבן הוי קדוש אע"ג דלא דיבר בו ולא הקדישו, אכן לדבית הלל לא אמרו הכי ואע"ג דקדושה דסכין מקדש לדם אינו תוספות קדושה של הקנאה רק כמו קדוש מנחה בכלי וכיו"ב ואפשר דגרע מינה משום דבמנחה בלא נתקדש בכלי יש לה פדיון משא"כ בדם שלאחר שחיטה תו אין לה פדיון מטעמי אחרינא, או דכיון דנשחט תו לאו בר העמדה והערכה הוי או טעם אחרינא, בכ"ז מצאנו שאף לענין כוונה ג"כ לא אמרינן סברא זו וכמו שביארו בתוס' בזו הסוגיא דנדה שנאנסה אע"ג דאילו ידעה הוי מכוונא בכ"ז לא מיחשב כוונה, יעוין בד"ה עון כרת התרת ודוק היטב ואכמ"ל:
וגדולה מזו מצאנו לירושלמי תרומות פ"א דמשני דמש"ה אין המעשה של חשו"ק מעידים ומסייעים כח המחשבה, לפי דסגי בתרומה במחשבה גרידא תו אין המעשה מעלה ומורדת כיון דסגי בלא הפרשה רק ע"י נותן עיניו בצד זה ואוכל בצד אחר, כש"כ כאן דהטבילה מועלת בלא הכוונה ודאי לטהר מן הטומאה שיטמא לאחר שנטבל דאין המעשה מועילה כש"כ דצירוף המחשבה אינה מעלה ומורדת בזה וז"ב.