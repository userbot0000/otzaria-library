<h1>קבצים מכתי"ק - חלק א</h1>
הרב אברהם יצחק הכהן קוק
<h1>הקדמה</h1>
ברוך ה' הטוב והמטיב שזיכנו ברחמיו וברוב חסדיו להוציא לאור עולם שביבים נוספים מהאורות הגנוזים, כתבי הגיונותיו של הרואה הגדול מרן הרב אברהם יצחק הכהן קוק זצ"ל, שאף שיותר משנות דור חלפו מאז כתיבתם, דבריו חיים ומאירים את נתיבות דורנו.

תלמידיו וממשיכי דרכו של הרב זצ"ל, אשר בידיהם הפקיד את מלאכת עריכת הכתבים והוצאתם לאור, לא זכו להשלים מלאכתם, ורבים מכתבי הרב זצ"ל טרם ראו אור. כתבים אלו נותרו ללא עריכה, ומשום כך הם מובאים לפני ציבור לומדי תורת הרב זצ"ל ככתבם. דרך זו עלתה כבר במחשבתו של הרב בהדפסת הקובץ ערפלי טהר, להדפיס חלק מרשימותיו כסדר, "כמו שהם... בלא עיבוד ושרק... 'לחם חֹם ביום הלקחו'" (ראה אגרות הראי"ה ח"ב תרפ"ז). בדרך דומה נדפסו לאחרונה שבעה פנקסים נוספים, שנכללו יחד תחת השם "שמונה קבצים". במהדורה זו נוספים אליהם עוד חמישה קבצים מתוך כתביו. כינוי כתביו של הראי"ה זצ"ל בשם "קבצים" מצוי לרוב בלשונו של הנזיר הרד"כ זצ"ל, וכך נקראו שמונת הקבצים אותם קיבל מהראי"ה על מנת לערוך מהם את ספרי אורות הקודש. אצל הרצי"ה זצ"ל הכינוי הרווח הוא "פנקסים", ואין בחילופי השמות שום עדות על גודלו של הקובץ או על תוכנו. במהדורה זו נעשה שימוש בשתי הלשונות בשמו של הספר נעשה שימוש בלשון "קבצים" כדי לאחדו ולעשותו מִקשה אחת עם כתביו שיצאו לאור תחת השם "שמונה קבצים", ומאידך בשמות כל קובץ וקובץ נעשה שימוש דווקא בכינוי "פנקס", כדי לכנותם בשמות מוכרים וקיימים (שניתנו להם כבר על ידי הרצי"ה, כמובא להלן).

במהדורה זו נעשתה השתדלות, עד כמה שניתן, להיצמד אל הנוסח המקורי כפי שנכתב על ידי הרב זצ"ל בכתב יד קדשו. עם זאת, לכבודו של הרב זצ"ל ולתועלת לומדי לקחו, נעשו במהלך העריכה הדברים ההכרחיים הבאים

א. חלוקת הפסקאות ומספורן – את רעיונותיו והגיוניותיו כתב הרב זצ"ל מתוך שטף מחשבתו, פסקה אחר פסקה, כשבדרך כלל כל פסקה מביעה רעיון בפני עצמו. ההבחנה בין הפסקאות ניכרת בכי"ק על פי רווח קטן שביניהן, ולעתים נוסף קו אופקי המפריד ביניהן. עם זאת, לפעמים נמצא שרעיונות ארוכים נחלקו על ידי הרב למספר פסקאות על אף היותם רצף אחד. כדי להקל על הלומדים מוספרו הפסקאות באותיות, ובמקום שהדבר ברור ששתי הפסקאות הן רצף אחד הודפסו שתיהן בלא רווח ביניהן ובלא מספור חדש. אמנם במקום שהרצף אינו גמור ויתכן שהרב כתב שני רעיונות באותו עניין, קיבלה הפסקה השניה אות בפני עצמה, אך הרווח בין הפסקאות הוקטן. במקומות המסופקים הערנו ב'הערות נוסח ותוכן'.

ב. תיקוני לשון – במהדורה זו נמנענו מלבצע כל תיקון, מלבד במקומות חריגים וברורים עליהם הערנו ב'הערות נוסח ותוכן'. הכתיב המלא והחסר הושאר כבכי"ק, חוץ ממקומות בהם נוספה האות י' כאם קריאה אחרי "סֶגול" (כגון "אינינו" הוגה ל"איננו"). צורות הזכר-נקבה והיחיד-רבים נדפסו לרוב כבכי"ק, מלבד מקומות ספורים וברורים עליהם הערנו ב'הערות נוסח ותוכן'.

ג. פיסוק – סימני הפיסוק והניקוד שבכי"ק לא נכתבו כמקובל, אלא על פי קצב שטף מחשבותיו של הרב, שהנו בוודאי חלק בלתי נפרד מאופיה ההגותי-שירתי של תורתו. אף על פי כן לא יכולנו להימנע מלפסק הכל מחדש בגלל הקושי בהבנת הדברים. עם זאת השתדלנו לשמר את אופי הפיסוק שבכי"ק ולהשתמש בדרך כלל בנקודה ובפסיק בלבד (מבלי להוסיף גרשיים ונקודתיים במקום ציטוט, שבדרך כלל אינם מופיעים בכי"ק). על מקומות בהם ניתן לפסק בכמה אופנים הערנו ב'הערות נוסח ותוכן'.

ד. פסוקים – רעיונותיו של הרב זצ"ל מתובלים ושזורים בפסוקים ובמאמרי חז"ל רבים, בחלק מהמקומות דברי הרב משמשים להם כפרשנות ובחלקם 'לישנא דקרא נקט'. לפעמים מתוך ההתרכזות בעיקר הרעיון הובאו הפסוקים שלא כלשונם המדויק, ולפעמים מצוטטים הפסוקים בהטייה מכוונת. על פי בקשתו של הרב זצ"ל (עיין הקדמת הרצי"ה לאורות) תוקנו הציטוטים, והמקור הובא ב'הערות נוסח ותוכן'. אך במקומות בהם יתכן שזוהי הטייה מכוונת או שרק נעשה שימוש בלשון הכתוב, נדפסו הדברים ככתבם. את הפסוקים השארנו בכתיב מלא כדרך כתיבתו של הרב, אף כאשר במקורם נכתבו בכתיב חסר.

ה. ראשי תיבות – במקומות רבים השתמש הרב זצ"ל בראשי תיבות לשם הקיצור. לפעמים גם חלקי פסוקים נכתבו בראשי תיבות שקשה לפותרם. למען ירוץ בהם הקורא נפתחו כמעט כל ראשי התיבות, מלבד מקומות ספורים שפתיחתם מסופקת (למעט ראשי התיבות "אח"כ" שנפתחו כ"אחר כך" כפי שנעשה בשמונה קבצים, אף שבאוה"ק נפתחו לרוב כ"אחר כן"). במקום שהרב קיצר בכתיבת המילה כדי להימנע מכתיבת אותיות שם השם (לדוגמא "הי'"), השארנו את הכתיבה כבכי"ק.

ו. הערות נוסח ותוכן – במהלך עריכת הרצי"ה את כתבי אביו, העתיק הרצי"ה פסקאות רבות אל מחברותיו, וכך חילק אותן לנושאים שונים כבסיס להדפסתן בספרים השונים. ליד תחילת כל פסקה שהועתקה רשם הרצי"ה בכתב היד המקורי (בשולי הגיליון) את המילה "נעתק", ובשורה מתחתיה רשם את שם הנושא אליו שִייך את הפסקה. רוב הנושאים מוכרים לנו כשמות הספרים שהודפסו לאחר מכן על ידי הרצי"ה (אורות התשובה, אורות התורה וכו') וחלקם אינם מוכרים לנו, ויתכן שטרם הספיק להדפיסם או שנמלך להוציאם בסדר שונה. מהבולטים שבאלו שאינם מוכרים לנו, המופיעים פעמים רבות בשני הפנקסים הראשונים שבספר זה, הם "אור"ע" (כנראה "אורות עולמים", כפי שמופיע בהקדמה לספר "חזון הגאולה"), וכן "אור"ח" (אולי "אורות חיים"). רשימותיו של הרצי"ה על כל פסקה ופסקה בשולי הגיליון הובאו ב'הערות נוסח ותוכן' שבסוף הספר.

כמו כן צויינו בהערות שבסוף הספר כל שינויי הלשון מכפי שנכתב בכי"ק, אליהם הוספנו פרשנות קצרה למקומות בהם השתמש הרב בלשון קשה, או בתחביר מורכב או חסר, וכן הערנו על מספר מקומות בהם לשון הרב יכולה להתפרש בשני פנים.

בסוף הספר הובאו כמה מצילומי כתב יד קדשו של הרב זצ"ל. מתוך הפנקסים נבחרו עמודים שקריאתם קשה ויש בהם מילים שפענוחן משוער, ו"תן לחכם ויחכם עוד, הודע לצדיק ויוסף לקח".

ויהי רצון מלפני ה' א-להינו, שלא יארע דבר תקלה על ידינו. ויהי נועם ה' א-להינו עלינו, ומעשה ידינו כוננה עלינו, ומעשה ידינו כוננהו. 
<h1>פנקס "אחרון בבויסק"</h1>
<h2>משאת נפשי</h2>
משאת נפשי, לבתי,
נא לי הגידה.
הגידה נא לי, נשמתי,
פשר זאת החידה.


נפשי שואפת,
רוחי מרחפת,
לאן? למטרה.
והמטרה הלא רמה,
במרומים שמה,
ומאד נהדרה.


ועמוקה משאוֹל
היא מטרתי,
וכנטל החול
תכבד אנחתי.


והיא ממני רחוקה,
ולמרחק אין קץ,
ונפשי ריקה,
ובלבבי נחת חץ.


ותבער כשלהבת
אש תשוקתי,
ובאשה מחרבת
ים דמעתי. ...


תשוקתי למטרתי
עזה כמות,
והיא גוזלת מנוחתי,
ולֵח עצָמי שואבת.


תשוקתי הנלהבה
למטרתי הנעלמה,
בי תבער כלהבה,
לכן נפשי נדהמה.


מי יתן שאלתי,
וגבֹה אדאה, מעל לעננים,
שמה אולי אראה מטרתי,
פנים אל פנים.


אולי מיפי עיניה
יבאו לי קרנים,
וללבבי הקר, ברשפיה,
תשיב אור וחיים.


וללבבי המר
תמתיק מררתו,
ולרוחי הסר
תשובב מנוחתו.


אראנה, המסתתרה,
המתעופפת,
האהובה הסוררה,
שברוח אלהים מרחפת.


אראנה, המסתתרה,
מטרתי הרוממה,
שכאש היא בוערה,
וכשאון ימים הומה.


ולאור אשה העצים
לבבי הוא ודמי,
ותמצא כקוצים
לשדי ועצמי.


אך פעם אכירה,
אמצא לי מנוח,
אמלאה רוח שירה,
ולא אלך עוד שחֹח.


ולבבי תקוה מלאה,
שלמועד תבוא תשועתי,
ויבא יום אתראה
פנים עם מטרתי.


ואם לקצה להגיע
תתיאש לבתי,
מרשף אחד יגיה
ממנה אור לנתיבתי.


ורשף אחר רשף
מאור חיציה,
לי בכל נשף
תתן דודיה.


והרשפים יגברו
והיו לבער,
וכאור יומם ינהרו
הלך ואור.


ומנקודות מחשבותי,
שיקבצו לעדרים,
אקח אותיותי
והיו למאמרים.


והמאמרים בחוברת
יהיו לספרים,
והספרים בכל קרת
יהיו נפזרים.


ואליהם יתלקטו
מעמי שרידים,
שמאד מעטו
והנם יחידים.


שדעי יבינו
ויתאוו לרשפי,
ועלות יהינו
לשכן בין כתפי.


ומשמה, למטרתי
אף הם ישאו עינים,
ומידה, כתקותי,
להם קרנים.


והרשפים כנהרות
וכפרץ מים,
ויפיצו אור יקרות
על כל אפסים.


והשואפים למטרתי
ירבו מיום ליום, 
אז תבוא שאלתי
העמוקה מתהום.


כי יחידי הסגולות
יהיו לעדרים,
ובמחשכים, במצולות,
יאירו לעברים. .....
..........
..........
..........

<h2>הנבוך<h2>
מחשכים סביבי,
וחושך ימש,
ערפלי עבי
יקדירו לי שמש.


החמה הברה,
ממנה אורה קרנים,
עלי קדרה,
אי שמים!


פה זקן ונער
עלי הודה יתענגו,
ובלבבי סער,
כליותי יתמוגגו.


החמה הברה,
מלכת היום,
עלי קדרה
בחשכת התהום.


שוכב קבר
עודנו חי,
אין קץ לשבר,
למצוקה אין די. ...


אזעק בקול,
אחריש אזנים,
אפוח בחול
ויעל שמים.


ומבור צלמות
לחיים אשובה,
מחשכת המות
לאור שמש האהובה.


מחשכת הנבוכה,
רבת המהומות,
שהיתה נפשי זנוחה
בנתיבותיה העקומות.


אל האורה, 
האח, נצלתי,
אשקוד בתורה,
שראות פניה לא פללתי. .... 


תקותי הנשקפת
מחברתך הנעימה,
הניה נשרפת
כעולה תמימה.


עלי מזבח
של אסונות,
מאנו להשכח,
שגרמו עונות.


עלי מזבח 
של יגונות,
שקדרו האור הזורח
אלי בחלונות.


עלי מוקדה
של שלהבת,
שממנה נפקדה
נפש נאהבת.


שכעמוד אור פורח
חיש עברה חלדה,
וטרם נס לח
לי בת ילדה. ....



וגלגל החיים
שהולך בזרם,
הוסיף נצמד שנים
על פליטת הכרם. .... 


 **
 *


ורסיסי טל
שערפתי,
משמים מזל
לך חשפתי –


הילכו תמס
עלי צחיח,
הגידה אמת
או יתנו שיח??? ....
............
..............



 
<h2>סובו ציון והקיפוה</h2>
סובו ציון, סבוה,
כגלגל מקיף הנקודה,
הקיפוה, עטרוה,
בתורה, בתעודה.


סובו, נצרו ציונה,
מכל אויב מתנקם,
הקיפו, נטרו המונה,
מכל פתי מתחכם.


הקיפוה לבל בה יפרצו
מחבלי כרם שועלים,
הקיפוה לבל בה ישרצו
טופלי שקר ונבלים.


סובו ציון, סבוה,
בגדר אש דת,
בגבורה שמרוה,
הֵעשו לבלי חת.


סבוה, הקיפוה, מגדליה ספרו,
המגדלים, הבחונים העתיקים,
הגידו לבנים, צדק דברו,
שהמה נוצרי תורה, הצדיקים.


המגדלים הללו שלמשגב עמדו,
אף מלאו תעודתם שנים אלפים,
מאבני בחן, מאז נוסדו,
למפלט מאויבים, כנחשים השרפים.


המגדלים הללו, הודם ספרו
לאשר לא ידעום, הבנים הצעירים,
ספרו הדרם, פעלם זכֹרו,
את אשר רדו לעם לאדירים.


המגדלים הללו לעד למשמרת 
לכם יהיו בכל דור,
כאישון תנצורום, כנזר תפארת,
כי בהם תראו חיים ואור.


שיתו לבכם, הלב הנאמן,
הלב, לב העברי,
החש ומרגיש אמונת אמן,
האסיר התקוה לתוחלתי, לשברי.


שיתו לבכם, הלב השומע,
לציון, שבשעריה מצויינת,
בהלכה ודת, השכל וידֹעַ,
הם עמודיה שעליהם היא נשענת.


הלב הרגש, הלב היהודי,
עם כל רגשותיו, שיתו לחילה,
הכואב על שבר בעניי ומרודי,
ובישועתי שמח שמחה גדולה.


הלב היהודי, הלב הציוני,
המצויין באמת בחוקי החיים,
האמורים בתורה ובשבת תחכמוני,
מחיל בת ציון ושערי ירושלים.


הלב הטהור, הלב הכשר,
שלא התגאל במרק פיגולים,
ושומר דת, הספר הישר,
ונזור אחור מספרי פסולים.


שיתו לבכם, נא להעיר,
לחילה, שמבדילנה מן החול,
שמרומם אותה מכל עיר,
שמשימה לתלפיות בעיני כל.


חילה ודגלה, שבו היא מצויינת,
תורתה היא זו, שמלאה זוהר.
ארמנותיה, מצותיה, שהיא מאובנת
בהם, כאבן ספיר לטוהר.


פסגו ארמנותיה, הארמונות הנפלאים,
שמעולם למחסה היו לבניה,
ועוד יהיו למעוז לימים הבאים,
לכל נפש שואפת לראות אוריה.


למען תהיה ציון חיה וקיימת,
עומדת בפני כל רוח סוערת,
למען דור אחרון יספר אמת,
את אשר מקדם היה למשמרת.


למשמרת לאומה דלה וגולה,
שעמדה בפני גלים שקמו עליה,
ולעין כל הראתה גבורה גדולה,
הלא זו כחה לאלהיה.


ובהקיפכם בת ציון בתורה, בחוקים,
בהכירכם את התורה לנר חיינו,
לעצות מרחוק, מים עמוקים,
שבשמירתם קשורה, חיי לאומיותינו,


החיים הלאומיים, גם עלי אדמות,
בגאון, בהדר, ובהצלחה מרובה,
בארצינו, שאוירה חיי נשמות,
לאכול מפריה ולשבע מטובה,


אז תכירו את החובה הלאומית,
המוטלת לנצח על הכלל והפרט,
שתהיה החבה לציון בלתי מדומית,
קיימת לנצח, ולא לזמן קט,


שנספר לדור אחרון, לבנים יולדו,
שיש צביון ללאומיותינו שבה נבדלת,
והבדלתה הבינו, על סודה עמדו,
שבחוקות החיים היא משוכללת.


חוקות החיים של התורה,
היא תורת אלהים חיים,
צור ישראל, אלֹה נורא,
והוא הבוחר בציון ובירושלים.


ואם כל האומות ודתותיהם השונות,
רק בבתי כנסיותיהם הנה נסגרות,
ובפינות החיים שהנה פונות,
מתת להן מקום הנה נשמרות.


כי בכל העמים, הדת מתעסקת 
רק לתת למחזיקיהן חיי נשמות,
ואין כחן יפה ומספקת
לרומם קרנם גם עלי אדמות.


לכן בשוק החיים, מקום הגבורה,
הכח והכסף, אין לדתם זכרון,
כי כך יאתה לה, שתהיה סגורה,
רק במקלטים ובכנסיות, בארון.


ובעת תרומם הלאומיות קרנים,
הדת להם תשפיל שבת,
תקופל בצריחים, בעוגבים ומצלתים,
אף במפלצת חרוטה, מחוטבת.


כי להם כבר ידוע הנסיון המר,
כי בעת לשפוך רוחה בעזות מצח,
דתם יצאה על כל נגיד ושר,
מלאה נאות ארץ שֹד ורצח.


ובעת מרומי, העיר החייבת,
יצאה המשרה אל אפסי ארץ, 
אש מדון יצאה ותהי לשלהבת,
ונהרי דמים פרצו פרץ.


כי לא ממוצא דתם חיימו יקרו,
ולא ללאומיותם ממנה יד ושם,
לכן תחלש הדת עת החיים יתגברו,
ולאמיותם כשתתרומם, דתם תרד תהום.


נסיונינו אנו, מנסיונם הוא הפוך,
כאשר בתולדותינו ורוחינו מהם נבדלנו,
כי בעת רוח דתינו היה שפוך
על מלכינו ושרינו, מאד הצלחנו, השכלנו.


ימי דוד ושלמה, תור זהבינו,
מה נעימים הזכרונות לנפש ורוח,
תור הזהב הנה לתקפינו, לחסנינו,
ועל תורתינו נזר כאור זרוח.


הלאומיות האסופה, שמאויר קלוטה,
מאויר ארץ העמים, זמורת זר,
תוכל עמוד בנו רק תקופה מעוטה,
אחריתה שתלך תמס, ברושם מר.


לכן שוב אחים, שובו ציונים יקרים,
אל לאומיותינו הטהורה, לציון המצויינת.
עזבו שדי אחרים, חדלו מכרמי זרים,
שכקנה הרצוץ המה למשענת.


הודיעו בישראל, ביהודה השמיעו,
שמתנאי לאומיותינו היותר מוכרחים
היא התשובה אל התורה, מהר הודיעו,
ודרכי הגויים שיהיו נזנחים.


בפרישה מדרכי ציבור ברור מללו,
גם במחשכים, במשכיות וחדרים,
ברית לאומיותינו תפרו, תחללו,
ולעמינו תכאיבו בפצעים רעים ומרים.


הלאומיות הטבועה, שמאז נחקקת
בשם צור ישראל, מדורות עולמים,
רק היא פלגותינו כאזור מדבקת,
שישראל יהיה גוי אחד ותמים.


וזאת תתקיים לעד, לנצח,
לא יהדפינה כל רוח וסער.
לא תירא מחובלים, ממכות רצח,
מנמר שוקד, ומחזיר ביער.


לה עצמה, לה כח זרֹע,
עמה אוצר של חיי עולמים,
אור נגה ממנה שופע,
והלֹך ואור שנים על ימים.


זה אלהים, מגן, מושיע,
אלהי ישראל, מעז דגלינו,
כל תולדותינו מיום ליום תביע,
כי זה אלהים אלהינו.


הוא ינהגינו, ולו נשובה,
בתורתו נלכה בארחות החיים,
עמו נשוב לארצינו האהובה,
למעון קדשו, לציון וירושלים.


וידבר שלום לעמו, לקרובים ולרחוקים,
לכולם יצמיח ישע ופדות.
לשמו, לתורתו, לארצו שוקקים,
הוא ינהגינו על מות.



<h2>אל חכי שופר, בקול אריע<h2>
אל חכי שופר, בקול אריע,
מי לי מעמי, אזנים קשובות,
מרי שחי אשפוך, תלונתי אשמיע,
אשמיע תאנתי לנפשות אהובות.


לנפשות האהובות, בנות עמי הרם,
ההולכות ותועות במגרש החיים,
לצרותיהן האיומות, שגדלו כים,
והולכות וגדולות עד חוג שמים.


מי לי קול יתן כהמון ימים בשאונם,
אזעק וישמע עד קצות הארץ,
ישמעו פלגות עמי וכל המונם,
וכל פונים לעברם, לפרץ פרץ.


מי לי יתן ארבות ידים,
כאורך הקשת בענן ימדו,
אחבק נפוצי עמי, פזורי אפסים,
ופלגותיהם יחד כאחד יתלכדו.


על מלחמת דברים הבאים ברב ענין,
ועושים לשונאים אוהבים גמורים,
ומרב הבונים יהרס הבנין,
וכל המושגים הקלים יהפכו לחמורים.


אזעק חמס על הטענות והתביעות,
שבאות בערבוביא ובמליצות מגוזמות,
שבשביל ההתרגשות תחסרנה הידיעות,
לאיזה דרך נפנה, ומה הנה המגמות.


עד מתי נהיה לוקים בחסר וביתר,
ולא נדע לבאר המדה המצומצמת,
עד מתי נרחיק ממטרה חץ ויתר,
ותוכחתינו בפינו תהיה מגומגמת.


נדבר בשפה ברורה כל פלגותינו,
הטענות שיש לכל כת וכת,
ולא נגבב דברים להגדיל מלחמתינו,
נדבר כהלכה, ולא נהיה טועים בפשט.


והטעות בפשט גורם צרות מרובות,
ומביא במחנה ישראל מהומה גדולה,
גורם ערבוביא וסותם הארובות,
ומחשיך גבולינו כשלשת ימי אפלה.


לכל המפלגות, לכל הרסיסים,
שאליהם בית ישראל נשבר לשברים, 
לכל הראשים, המנהיגים המרעישים,
אלה במעשים, ואלה בכתבים ומאמרים,


לכולם אבקש, אל נא תבאו בעננים,
אל תאפילו בהמון חזיונות הכונה הברורה,
אל תדברו דברים בעלי שבעים פנים,
דרשו רק את החסר לשה הפזורה.


בטוח אני, ובטחוני חזק מאד,
שאם כל אחד ידרש רק למלא חסרונות,
אשר ימצא בעמנו הנודד נדוד,
אז לא באנו לאלה הפזרונות.


אם רק לבנות באמת יחלצו בונינו,
לבנות ולא להרס, לא לרמס ברגל,
לחזק כל בדק אשר יראה במשכיותינו,
הלא ישמח יעקב, וישראל יגל.


המשכילים למשל, דורשי כשרון והשכלה,
אם רק להשכלה ידרשו, באמת, בצדקה, 
להשכלה צרופה, לא זונה וחללה,
אז חדלו הקולות ותשבת הצעקה.


אוהבי מלאכה, עת ירימו קולם,
אם באמת באהבת מלאכה ידגלו,
להרבות בעמינו החרשת, יתנו חילם,
הלא כככבי אור על שמינו יהלו.


שומרי תורה ומצוה, הרדים עם אל, 
אם לחזק את הדת קולם ישעו,
למה לא יטו להם אזנים כל,
ומי אכזר עליהם, מלא יקראו.


חובבי שפת קודש, השפה האהובה,
אם בשם טובת השפה יתנו יד,
מי לא יקבלם באהבה מרובה,
ומי לא יתמכם בלב אחד.


אל היתרונות פנו, שימו לב,
לקנות כל יתרון בכל צד ופינה,
להסיר כל חסרון, כל צרה וכאב,
למען נהיה לתפארת, לא לשנינה.


אל נמוד כל קנין רק לפי מדתנו.
נדע כי כל אחד הנהו רק פרט,
חלק אחד, אחוז מקהלינו,
ומה יוכל על הכלל לדון, הלא מעט.


אם העמל בתורה, בחקרי הלכות,
אם יצא לשיר בשירים, מליצות לבקר,
יצא שכרו בהפסדו באלו המלאכות,
ויגיעו יעלה בעשן, ותלמודו יעקר.


או מי אשר מלאכתו לתור בחכמה,
להרקיע שחקים, במעשה בראשית ומרכבה,
במלחמת מושכלות מופשטות בינתו לחמה,
הנה זה חלקו בחיים, שנפשו אהבה.


או מי אוהב דרוש במדע והגיון,
להוליד רעיונות, בדברי הגדה,
לפתח נחלים כפלגי מים בציון,
על ככר המדרשים ידו יסדה.


או מי שם לב לחקר קדמונים
בספרי תולדה ודברי הימים,
גם שם ימצא זהב ואדרכמונים,
שמה יבנה מקדש לחכמה ברמים.


ומי לבו נתונה לחכמות החול,
לרפואה, לטבע, להנדסה, לחימיה,
ונפשו צמאה ותרחיב כשאול,
להתענג על טוב חכמה ענפה, פוריה.


או מי כחו במתנו, מלא זרֹע,
ולחרשת כל מעשה תטה לבתו,
ילך בדרכו אל השערה לקלע,
להרחיב מלאכה, למצא בה חיתו.


כל איש לחפץ לבבו ילך ויצליח,
ומתנובות כפימו עמם ירוממו,
כל אחד במקצֹעו רוח חיים יפיח,
בבנותו לו בית, הריסות עמנו יקוממו.


אבל ידע כל אחד לחבב וליקר
את ערך המקצע שלרוחו זרה,
ואל יהין לנבל, לזלזל, אף לבקר,
את אשר רעהו שם לו מטרה.

<h2>א</h2>
הדמיון שהמציאות מצוייר בו בציורינו הפנימי, הוא יותר חשוב אצלינו מאמתתו כשהוא לעצמו, כי את אמתתו לעצמו אין אנו יכולים להשיג, ובציורינו הלא נחיה ונחוש. על כן כל הגוונים השונים שמצטייר בו המציאות, בכל הדורות כולם, הם לבושים אל המציאות ביחש האדם, שכדאי לשום אליהם לב ולהשכיל לתוצאותיהם.

<h2>ב</h2>
איסור טומאת כהן למתים הועיל לשמור את תורת המוסר שלא תבא עד הקיצוניות של שינאת החיים. כי הכהנים בהיותם מחזקי התורה ומטיפי המוסר, כפי הרגיל בהשקפה פשוטה שהעמידה אצל האדם בעת המיתה פועל לרכך את הלב, וטוב ללכת אל בית אבל, גם מפני יסוד החזרת התשובה להולך למות – ודאי לולא אזהרת התורה על כל נפשות מת לא יבא, הי' נעשה על פי רגש פנימי מנהג חיובי שיהי' הכהן צריך לעמוד בשעת יציאת נשמה, וזה הי' מטביע בלב הבעל רגש חותם של השפלת ערך החיים ושנאה לחיים. אמנם תורת ד' תמימה היא תורת חיים, וצריך המוסר היוצא על פיה ללכת מחובר עם החיים, על כן הרחיקה את הכהן מאלה המעמדות, כדי לשמור את רוח המוסר הכללי שהוא מושפע הרבה מהכהונה, שמורים חוקי ד' המעשיות והעיוניות, מהשפעה קיצונה הנוטה לפעמים להשתוממות, כאמור, אל תצדק הרבה ואל תתחכם יותר, למה תשומם.

<h2>ג</h2> 
המושגים הרוחניים שנוגעים באמונות ועקרי תורה, הם על פי רוב מצויירים בשיבוש אצל המון רב, ומכל מקום הם ממשיכים את ההדרכה הטובה. ובאמת אין זה שיבוש החלטי, מאחר שהכל יודעים שאמתת האמת בדברים הנשגבים אין לצייר, כי לא יראני האדם וחי. אמנם אותם שפרקו עול ונפגעו בדיעות, הדבר נובע על פי רוב מפני שהרגישו בשיבוש הציור ההמוני, ולא הספיקה חכמתם, ולא עמלו לבנות תמורת ציור ההמוני ציור מוחכם, שיוכל להמשיך את כל המעשים הטובים שציור ההמוני ממשיך לפחות, ועוד ביותר מעלה, כראוי למי שדיעותיו זכות.

<h2>ד</h2>
במצות שביעית, ולבהמתך ולחי' אשר בארצך, כלה לחי' מן השדה כלה לבהמתך מן הבית. המרץ של האדם לדאוג בעד החי', היא רשימה ממצב העתיד, כשלא יהי' לאדם מה לעשות בכח החסד כי אם להיטיב ליצורים הקטנים ממנו במעלה. כמו שישנם כמה מצות שהם מכוונים אל העתיד הזה, והם יושגו במטרתם על ידי שמירתם, שתעשה את הנפשות מוכשרות לאלה הצדקות העליונות, כאשר ביארתי במקום אחר בטעם כיסוי הדם, איסור אכילת חלב ודם, נבלה וטריפה. אמנם חלילה לעורר את האהבה הרמה הזאת לפני שעתה הראויה, על כן גם בתור רושם אינו ראוי כי אם להיות בשנה השביעית, שהמחשבות מתנשאות למעלה יותר עליונה משביתת העסקים החומריים, ולפנות אל האידיאלים הגנוזים באור תורה.

<h2>ה</h2>
משיח בן יוסף היא התכונה של לאומיות ישראל מצד עצמם. ובאשר התכלית האחרון אינו התגדרות לאומיות, כי אם השאיפה לאחד כל באי עולם למשפחה אחת – שאם שזה צריך גם כן מרכז מיוחד, מכל מקום אין הכונה כולה רק המרכז כי אם פעולתו גם כן על הכלל הגדול – על כן כשצריך העולם לעבור מענין הלאומיות אל הכללות, צריך להיות גם כן כעין הריסה אל הדברים שהושרשו מצד הלאומיות הצרה, שיש עמה המגרעות של אהבה הפרטית היתירה. על כן עתיד משיח בן יוסף להיות נהרג, ומלכות אמתית וקיימת תהי' משיח בן דוד. נמצא שביטול יצר הרע והריגת משיח בן יוסף קרובים זה לזה, שבביטול ההתיחדות הלאומיות מצד הכוסף של טוב הכללי, עוד צעד אחד והרע יהי' מבוער גם כן מחיי היחידים. על כן פליגי חז"ל בפרק החליל על פסוק והביטו אלי את אשר דקרו, אם הוא על משיח בן יוסף שנהרג או על יצר הרע שנהרג.

<h2>ו</h2> 
הלל הי' חושב שמציאות מלך באומה בא מצד חסרון המוסר, אמנם ברוממות המוסר צריך רק תוקף לאומי גדול ונעלה, על כן אמר אין משיח לישראל, כי אם בא יבא לנו תוקף לאומי נהדר מאד, וכח שלטון של ישראל הוא המשיחיות. אמנם המעמיק בעומק געגועי הנפשות הישראליות וקישורם למלכות בית דוד, יכיר שכל זמן שחסרים אנו מלך משיח בן דוד, אנו מרגישים שחסר לנו קנין היותר חביב ויקר. על כן לא לעול יחשב משיח לנו שנאמר שברבות הכשרון בכלל האומה לא יהי' צורך בזה, כי אם כעטרה וסגולה יקרה שאנו שואפים להשיגה. על כן שרי לי' מרי' לרב הלל שחשב שיחסר לעד לנו הדבר שכל כך קדוש וחביב לנו עד שאין קץ לגעגועינו לזה, כמו שכל אחד רוצה שיהיו לו הורים שיוכל לנשאם, להתכבד בהם ולכבד זכרם. על כן דימה הנביא בקשת דוד מלכם לבקשת ד', ובקשו את ד' אלהיהם ואת דוד מלכם, להורות על עומק האהבה שהוטבעה והושרשה בנפש כלל האומה עמוק היטב למלכות בית דוד, עד שרק עמה ירגיש את הצלחתן האמתית ויקרת חופשתן ורוממות קרנו, ורק בצמיחת קרן לדוד נחתום מצמיח קרן ישועה.

<h2>ז</h2> 
לפי המֶחקרים האחרונים, הרעות הגופניות שבעולם באים על ידי בעלי חיים, יצורים הקטנים מחוללי החלאים הרעים. אמנם לא נחקר עוד סבת הויית אלו היצורים. ואולי החטאים המוסריים כולם שפועלים על ההנהגה האנושית פרעות, הם סבות גם כן להויית אלו היצורים, הזוהמיות והלכלוכים, על פי רוב מסיבת איזה קלקול בהנהגה, ועם זה קרי וזיבה וזרע לבטלה, יוכל להיות שמאלה מתהוים באויר העולם מיני יצורים משחיתים למיניהם. וכפי מיעוט החטאים יתמעטו, ובתיקון גמור יכלו לגמרי ואינם, ויש לומר שגם למות אין תוצאות מבלעדם, אם כן באפס החטא הרי החיים לפנינו.

<h2>ח</h2> 
מעט רוח נוגה שנמשך מאיזה ענינים של דינים ומנהגי ישראל, הוא מוכרח בגלות, להשקיט מעט את החשק לצהלת החיים, שאין בידינו בשום אופן למלאותם בשברנו הגדול בגלותנו. על כן מה טובים הענינים שפעלו על לבינו איזה שויון ופיוס, גם אם החיים אינם מעונגים ולא הי' הרוח מלא באהבת החיים כמו שהי' בהיותנו על אדמתנו, וכמו שיהי' בשוב ד' את שבותנו. אז לא הי' אפשר לעמד בנסיון הגלות והיה נופל ממנו רב, מפני החשק הבוער לראות חיים בטובה וצהלה. גם מפני שכל דבר שנעשה שלא כפי מדת הצדק והמוסר האמיתי מביא פרעות במהלך רגשות האדם ומקלקל את טעמו המוסרי, על כן מוכרחים אנו לקיים אל תשמח ישראל אל גיל כעמים, כי מצד חשבון מוסרי איך אפשר לנו לחגור גיל בשימנו על לב צרת כנסת ישראל. על כן אין הצהלה היתירה אפשר לחול כי אם על ידי שכחת עבר והוה מוסרי, ואי אפשר שלא תגרר עמה עוד רעות רבות. נבזה הנבל שיפרוט עלי נבל ביום מר של מות הוריו, לא רק נבלה זו עמו, כי אם שדרה שלמה של השחתות עמה יגררו. אמנם אשרינו כי יש לנו גם רבות במה להתנחם ולשמח, בשיור התורה ותקות העתיד. על כן רק המילוי פה של שחוק נאסר, אבל מיעוט שחוק יפה, וחובת שמחת הנפש היא תמידית. ושמחת מצוה, וקבלת כל אדם בשמחה, עומדות תמיד להאיר נתיבנו, עד יבקע כשחר אורנו.

<h2>ט</h2> 
אל תרשע הרבה, ואל תצדק הרבה, המה שני משקלות יקרות לאשר האדם. על כן כאשר בסוד ההשגחה ישנם כונניות הרבה לסקל מסילות למען יוכל האדם לנצר את המשפט של אל תרשע הרבה, כן נמצאים גם כן סבות רבות בהליכות החיים, בטבע וחוקיו, בתולדות האדם וכל סעיפיהם, למען שמור את המשקל של אל תצדק הרבה. והי' כי ישקיף האדם רק על הפרטים האחדים שהם לצורך משקל זה, יתחמץ לבבו. אמנם כאשר ישא דעו לחבר את הפרטים אל הכלל, אז ימצא שאינם באים כי אם לישר את המשקל של אל תצדק הרבה, שהוא צריך הישרה גדולה גם כן, כאותו של ניגודו שהוא אל תרשע הרבה, ומשביל הממוצע יאיר אור דרך ד'. אשא דעי למרחוק, ולפועלי אתן צדק. עמו עז ותושי', לו שוגג ומשגה. מי יתן טהור מטמא, לא אחד. עצות מרחוק אמונה אֹמן. פלא יועץ, אל גבור, אבי עד, שר שלום.

<h2>י</h2> 
מיסודי איסורי עריות הוא התעצמות האהבה רק בעצמות הפרט, כי גם אהבת המשפחה היא אהבה עצמית נרחבת, על כן יסוד התרחבות מושג האהבה לזולתו יכונן מיסוד תולדות, מהתאחדות החוגים, על כן יעזוב איש את אביו ואת אמו ודבק באשתו. על כן ממזר הוא משאר בשר, שהוא בלא יבוא. ודין ממזר מאשת איש הוא הרחקה לעומת השמירה מהתעצמות אהבה עצמית יתירה. אמנם אהבת עצמו במדה הראויה, היא מיסודי חקי המוסר. אמנם שמירה גדולה צריך שלא יבא לביטול העצמיות, ביחוד בישראל, כי נטיית הקודש מאברהם אבינו ע"ה הי' להתפשטות החסד בעולם, ושלא להתגדר לא בגזע ולא בלאם. על כן לא הי' נטיית שמירה כלל לצביון הלאומי לולא עירוב כח אהבת עצמו, שצריך הי' להרכבה זרה, על כן מלכות בית דוד הי' צריך להיות ממואב ועמון, מואב אהבת הגזע, עמון אהבת האומה. בהתרחב המושג הלאומי בימי רחבעם, שכבר נפלג הגזע לשני מטות, יהודה ואפרים, צריך להמצא מושג העממי למען השמירה הצוריית. וזהו מצאתי דוד עבדי, שאמרו חז"ל היכן מצאתיו, בסדום, מקום אהבת עצמו הגדולה ביותר, מלח סדומית שמסמא את העינים. והוא מציאה משתי בנותיך הנמצאות, כדי ליסד יסוד לאומיות עם ישראל בשמירת חטיבה לעצמו. אף על פי שלגבי היסוד העליון אין הבדל גזע ועם, וכשמעשי ידי טובעים בים אין לומר שירה, והוא אינו שש, ואין ראוי כי אם להיות שמח בשמחת ד' עליון, מכל מקום כדי לבא לשמירת הנקודה התוכיית שלא יתבלע העצמות עבור השימוש שיש לו אל ערך הכלל, ועבור חשיבות עצמו שראוי הוא להיות נאהב ונחבב, הי' צריך ליסד יסוד על ידי אתר רחיקא, טהור מטמא, פליאות נתיבות חכמה.

<h2>יא</h2> 
הספרות הציור והחיטוב עומדים להוציא אל הפועל כל המושגים הרוחניים הצבורים בעומק הנפש האנושית. וכל זמן שחסר גם שרטוט אחד הגנוז בעומק הנפש החושבת והמרגשת, שלא יצא אל הפועל, עוד יש חובה על עבודת האמנות להוציאו. מובן הדבר, שרק אותם האוצרות שבהפתחם מבסמים את אויר המציאות טוב ויפה לפתח, "מכל דבור ודבור שיצא מפי הקב"ה נתמלא כל העולם כולו בשמים". אמנם אותם הדברים הגנוזים, שקבורתם היא ביעורם, עליהם מתוקן היתד שעל אזנינו, לחפור ולכסות. ואוי למי שמשתמש ביתדו פעולה הפכית למען הרבות באשה. זעזועי הנפש שמצד רגשי אהבה הטבעית, שנוטלת חלק גדול במציאות, במוסר ובחיים, הם ראויים להתפרש על ידי הספרות בכל הצדדים שבהם היא מוציאה אל הפועל את הגניזות, אבל בשמירה היותר מעולה מנטיה לצד השכרון שיש באלה הרגשות, שמהפך אותן מטהרה טבעית לטומאה של זוהמה מנוולת. רק אנשי קודש ראויים להיות שרי קודש. אמנם אם נחשב לחסרון כללי באיזה ספרות כשלא ימצאו בה אלה הרגשות הפנימיות שהאהבה מרשמת בעומק הנפש באותה אהבה נהוגה, כמה ראוי לחשב לחסרון אם אותם הזעזועים הרמים והנשאים שכל כך פועלים ופעלו, ועתידים לפעול על כל טובי בני אדם, ועל כנסת ישראל ביחוד, הנובעים מאהבת אדון כל המעשים מקור האור והחסד, אם יפקדו אלה הרגשות ולא יחוקו בספר. היש ערך לעֹמק נחל רגש זה, היכילוהו ימים רבים, היכלכלוהו גבהי שחקים. החסרון הזה אמנם נמלא לנו בשיר האהבה, אותו שהוא קודש קדשים, הוא שיר השירים אשר לשלמה. וכמו שמי שהוא חמור לאהבה לא יחוש מה יחפצו משוררי האהבה בשיריהם הפרטיים, ואם היה בידו יכולת להשפיל את געגועיהם עד כדי טעימת חושו הגס היה עושה כן בשמחת לב ונפש חפצה, כן מי שלבו ערלה, ומוכרחת להיות כן מפני שלא טעם להתנשא אל מרומי הגיוני קודש, ולא חש מעולם נעם אור אהבת צור כל העולמים, איש נבל ולא חכם כזה, לא יוכל להכיל את הרעיון כי אלה הגעגועים הרבים הפרטיים הנשאים שבשיר השירים המה רשמים של האוצר הגנוז בנפש כלל האומה אשר בחר לו ד' לשמו ולזכרו, מפני שאינו מרגיש כלל שום חסרון בהפקד מקום אלה הרגשות אשר לא ידעם. אבל מי שלא השהו אלוק חכמה, יכיר ויחוש כי אי אפשר כלל לאוצר כתבי קודש של האומה הקדושה, שכל תולדתה מלאה רשומי אהבת נפש לצור מעוזה – בימי גדולתה והודה על ידי חסד עליון מלא הוד, ובימי עניה ומרודה על ידי נהרי נחלי דם ושטף צרות רבות ורעות, שכל אלה עוררו את האהבה, חזקוה והוציאוה אל הפועל המורגש – אי אפשר בשום אופן שאלה הגעגועים לא ירשמו בספר, באוצר הכללי ששם כל הגיוני קדושינו נחיתים. אמנם מי שבעת שסרקו בשרו במסרקות של ברזל יוכל להשיב כל ימי הייתי מצטער על המקרא הזה, ובכל נפשך, מתי יבא לידי ואקיימנה, ולהאריך באותה שעה באחד עד שיצאת נשמתו, רק הוא יוכל לומר שאין כל העולם כולו כדאי כיום שנתן בו שיר השירים לישראל, שכל הכתובים קודש ושיר השירים קודש קדשים. אמנם כנטף מים מיני ים, כזיק אחד מלהב אש שעד לב השמים, כאות אחד מספר גדול ורחב ידים, ידע איש אשר כה רמה נפשו גם כן להעריך את האהבה הפרטית הטבעית בערכה הטהור, והיו לו האהבה הטהורה הטבעית והאהבה הלאומית הנאורה והאהבה האלהית הקדושה ומלאה הוד, ערוכים במערכה, כמגדל דוד בנוי לתלפיות. אבל מה נמוכים הם הגמדים שהם גם כן בעלי עינים טרוטות, הזוחלים סביב לשדרת האבנים התחתונה של מגדל עופל ורושמים את קומתו אשר לעב יגיע, רק כדי פשיטת ידם הקטנה ומעוף עינם שדוק ותבלול שמו עליה מצור, ואם מראש מגדל עופל יוגד להם שרואים את הכוכב מלא הוד ויפעה, אז מיד יחליטו כמה נמוך הוא הכוכב הנהדר. נפשות כאלה, שיותר מרועה בעל לב רגש שאהב את בת כלבא שבוע היפה לא יוכלו למצוא ברבי עקיבא, לא יוכלו גם כן להמציא מקור לתכונת ההחלטה הנפלאה ששיר השירים הוא קודש קודשים בערך כל הכתובים, כי אם ממקור האהבה הפשוטה הפרטית אשר אותה לבדה יחזו. אבל טהורי לב, המה יראו את רבי עקיבא בגדלו, את רבי עקיבא המשחק כשרואה ששועל יוצא מבית קדשי הקדשים, מפני שלנפש הענקית העתיד הרחוק כהוה ניצב, את רבי עקיבא המלא צהלה לקול המונה של רומי, מפני שהאהבה האלהית הנובעת מעומק חכמת לב נפלאה הורתהו עד כדי מלא ציור חי כי רומי ואליליה כליל תחלוף ואור ציון לעד יזרח. האהבה בתענוגים למחזה העתיד הודאי מלאה כל כך את לבבו הטהור, עד כי לא הניחה לו מקום גם לאנחת לב על ההוה המרעיד, שהכירו רק כעב קל העובר על פני החמה הברה בשחקים הוא יכיר. רק ממקור אותה הנפש שנשמתו יצאתה באחד, נובעת ההחלטה שכל הכתובים קודש ושיר השירים קודש קדשים.

<h2>יב</h2> 
אין כל העולם כולו כדאי כיום שנתן בו שיר השירים לישראל. יש אהבה לשם השי"ת מצד הבריאה והודה, חסד ד' המלא עולם וטובו על בריותיו, ויש אהבה מורגשת בנפש מצד עצם סגולת מעלת הנפש לאהוב את הטוב הגמור. ואהבה זאת היא עיקר האהבה, יקרה מכל האהבה הנקלטת מבחינת המציאות. ולצייר אותה באמת צריכים כל הציורים הרבים והגדולים שבשיר השירים, על כן אין כל העולם כולו כדאי כיום שניתן בו שיר השירים לישראל.

<h2>יג</h2> 
דוד דגלי מסכת כתיב ביה בכל אשר יפנה ישכיל, שאול דלא גלי מסכת כתיב ביה ובכל אשר יפנה ירשיע. הנצחון על המתנגדים, ביחוד בענינים הרוחניים, מצטייר בשני פנים, הא' להראות את הצד הרע שיש באותו הענין שהוא רוצה לנגד לו, ובהראות צד הרע ישמע העם ויטו אחרי המדריך הטוב. אמנם לכל דבר רע יש איזה ענין טוב שמצדו הוא מושך את הלבבות אליו, על כן אף על פי שיש צדק גדול בהוראת הצד הרע, מכל מקום כל זמן שרק את התכונות הרעות ישמיע, יפעול רק שהשומעים הישרים ירשיעו את המתקוממים, אבל המתקוממים עצמם הם מכירים את הצד הטוב הקטן שיש בענינם, ובשביל שהם רוצים באותו החלק הטוב הם מנאצים את כל הטוען נגדם ומרשיעם. על כן לא יהי' נצחון של ההרשעה נצחון שלם, כיון שהאויב עצמו הוא מחזיק בדעתו ומוצא את צדקו בגרעין הטוב שלו. זה אמנם נובע מפני שלא גלה המעמיד על האמת את המסכת בשלמותה. אבל מי שמגלה את כל ההשקפות הכלליות, ומגלה גם כן את הגרעין הטוב שיש בהרע המרובה, ומברר את סיבת החבה שיש להמחזיקים בדברים שהרע מרובה בהם שהוא מפני אותו קורט הטוב הנגבל בו, ועל כן הוא מראה לכל שצריך להציל את הגרעין הטוב בעצם טובו, ולהשמר מכל הדברים הרעים הגורמים לו – אז גם האויבים עצמם נמלאים שכל טוב, וכיון שהם משכילים יותר ממה שהשכילו לפני זה, אז משלימים הם עם הצדיקים המחזיקים בהטוב המרובה הכללי. על כן דוד דגלי מסכת כתיב ביה בכל דרכיו ישכיל, שמשכילם ומדריכם להועיל, להכיר את הטוב בעצם, ולהשמר מכל רע שיוכל להיות נגרם גם בחיפוש דרך טובה וענינים טובים.

<h2>יד</h2> 
הקדמת נעשה לנשמע מציין הוקרת התורה מצד סגולתה האלהית יותר ממה שראוי להוקירה מצד הצורך המעשי שיוצא מלימודה, כי כיון שכבר נאמר נעשה, הלימוד המעשי הוא כבר בכלל, אם כן נשמע מציין הלימוד הסגולי.
 
<h2>טו</h2> 
הוקרת תלמידי חכמים צריך גם כן להיות מצד הסגולה שפועלת קדושת התורה בהיות תלמידי חכמים רבים בישראל. והמבזה תלמיד חכם, מצד הסגולה הרי הוא מגלה פנים בתורה שלא כהלכה, שאינו מכיר הוד התורה ופעולתה הפנימית. מבזה חבירו בפני תלמיד חכם הוא מפני שהוא כופר בעיקר הסגולה אף על פי שמודה במעלתו השימושי. אמנם מבזה תלמיד חכם עצמו כופר הוא גם כן בערך השימושי שבתורה, וממילא בא גם כן לכפור בערך הסגולי, כי מי שעל כל פנים מודה בערך השימושי, יוכל להתעורר אצלו גם כן הוקרת הסגולה.

<h2>טז</h2> 
ישראל הם עלולים יותר לפירוד ומחלוקת מכל אומה, מפני שריבוי הצביונים שמתחלקים בעמים רבים, כלולים בישראל ביחוד. יצב גבולות עמים למספר בני ישראל. וטעם הדבר הוא, שנהי' יכולים להיות לעולם עם לבדד מבלי להתערב בין העמים, על כן לא יחסרו בנו כל הנטיות של כל הכשרונות. כרכא דכולא ביה, ממנו חכמיו, ממנו מלכיו, ממנו נביאיו, שנאמר, ממנו פינה ממנו יתד וכו'. על כן צריכה התורה כולה, שמכללת את הכלל כולו בכל שיווי ארחות החיים, להיות לתריס מפני הפירוד. על כן שינויי דעות בכמה ענינים רוחניים וחומריים אינו מעכב, ואדרבא מועיל, מכל הטפוסים יצא הדבר הטוב הכללי. אלא שהכל צריכים להתאחד בנוגע לכללות קיומה של תורה. ומי שחושב שריבוי הצבעונים צריך להכליל גם כן איתו הצביון של רשעים המוחלטים, הכופרים ופורקי עול בגלוי, הוא טועה. ועל זה אמרה ברוריה למינא רני עקרה דלא ילדה בנים לגיהנם כותייכו, כי אף על פי שריבוי הכמות יפה לאומה, הוא רק כשיתאחדו באותו השורש שבו תלוי קיום האומה, ובישראל צריכים שיתיחדו בתורה וקיומה. 

<h2>יז</h2> 
מלאכי השרת הם בעיקרא מכירים כח הסגולי, שהם שכליים, ויסוד השכל תלוי בסגולה שאינה נתפסת בחוש, על כן הקדמת נעשה ונשמע הוא רז שמלאכי השרת משתמשים בו.

<h2>יח</h2> 
בית המקדש נקרא נוייו של עולם כדחז"ל. הנוי ימצא תמיד מחיבור כל ההפכים. אמנם הכיעור, הענין שהוא היפוך הנוי, כל עיקר מגמת הנוי הוא לגרשו. ואז יהיו כל ההפכים שמתחברים נמזגים ברוח אחד כללי ועליון. 

<h2>יט</h2>
רוח השולט הוא כח יהודה, שמצדו הי' בצלאל מעולה שבשבטים. כח הכולל הי' אהליאב, ממטה דן המאסף לכל המחנות, ירוד שבשבטים, ואמנם אין לו כלים משלו, אבל הוא עלול דוקא מפני כך לקבל השפעה מכולם.

<h2>כ</h2> 
רגש הלב, יסוד האמונה, נובע מסגולה שבנפש בישראל. לעומתו הוא קרבן העומר שעורים, מאכל בהמה, הנוטה רק לרגש הטבעי. למעלה מזה הוא העילוי השכלי שבא אחר כך. והאדם צריך שכל כח יצא אצלו אל הפועל בכל עזו, על כן באשר מצד חולשת האדם מזדמן שבהיותו מוכשר למחקר יוחלש בו היסוד של רגש הנטיה, הרגש שבלב, היסוד האמוני, ובהיותו מאמין שלם הוא עלול ¬¬¬¬למעול בהשכלה וחכמת לב. ובאמת לא זהו דרך הישר שכח אחד ימעיט את חבירו, כי אם כל כח צריך שיהי' שלם כאילו היה הוא השולט לבדו. כח האמונה צריך שיהיה שלם כל כך, כאילו אין לו שום אפשריות של מחקר. זוהי מדרגת אדם ובהמה, ערומים בדעת ומשימים עצמם כבהמה, וזאת היא מורשה מיוחדת לישראל, שהעמידה באמונה היא אצלם טבעית מצד המורשה הגלויה של גילוי שכינה. הניסה אלקים לבא לקחת לו גוי מקרב גוי. ולהיפוך, הכפירה היא בלתי טבעית, רק אפשרית על ידי העזה של שכרון מעקשות או תאוות. ובאומות העולם להיפוך, האמונה היא דוקא על ידי שכרון, כי לא נגלה להם דברים מוחשים גדולים על יסודי אמונותיהם, על כן אין הטבע האנושי גוזר להאמין, כי אם ההתגברות וההסכמה משכרת כמו שמשכרת המודה כל דבר מוסכם. על כן טוב מאד לישראל שתהיה האמונה פשוטה, מפני שפשטותה היא גם כן מאירה כיום בהיר, ברה כחמה. אף על כן צריך שיהיה כח החכמה כל כך מעולה ומזורז כמו לא היה כלל כח של אמונה בנפש. ושני הכחות בשלמותם, כשמתכנסים בנפש, עושים הם את פעולתם יפה יפה. על כן מחובר הוא פסח לעצרת על ידי ספירת העומר, המחבר מנחת השעורים, מאכל בהמה, הרגש, לחיטים, האוכל, מאכל אדם, עץ הדעת חטה היה. אמנם מובדל הוא גם כן, מפני ההוראה שכל ענין יתעצם בשלימותו כאילו אין לו שום דבר מעיק כלל וכלל.

<h2>כא</h2>
הקריאה לארון הקודש ארנא ולבית הכנסת בית עם, מורה על ההכרה בענינם רק מצד ערך השימושי ולא מצד הערך הסגולי, ודבר זה מאבד את יסוד חמדת התורה מלב, ומוריד את עמי הארץ עד הדיוטא התחתונה.

<h2>כב</h2> 
החוצפא שבעיקבא דמשיחא היא הכנה להאור הבא להגלות. כי השלמות האמיתי צריך שיתגלה בכל כחותיו המלאים, על כן גם אותם הכחות הרעים צריכים שישובו לשלמות גבורתם, אלא שאחר שישובו צריכים הם להיות נתקנים להשתמש בהם כראוי להם. ובעודם במצבם הגולמי הם בערך הטומאה והרע, שצריך להגן מפניהם בכח הטוב, בתורה ויראת ד'. על כן גם התחלת צמיחת מלכות ישראל היתה ראויה לבא דוקא בדור ששופט את שופטיו, והשרירות הזאת נהפכה אחר כך לגבורה שלמה של כרע רבץ כאריה.

<h2>כג</h2> 
בכל חכמה ישנם מרחיבים ומעמיקים. המרחיבים פועלים על הכחות של המושגים שיתרבו, וכן מופיעים הם ידיעות שטחיות בהמון, ומתרבים על ידי זה היודעים בכמות. המעמיקים אמנם הם חודרים לעומק האמת שבכל מושג, ומשפיעים לא על כמותה של התבונה כי אם על איכותה. ישנם כאלה גם כן בהשפעה המוסרית של יראת ד'. הרודפים שלו', אוחזים במדתו של אהרן, המה מרחיבים את המוסר, את היראה ודרך ד', מפני שמאהיבים אותם גם כן על הרחוקים, אבל אינם מסוגלים בזה כל כך להעמיק את רושם היראה באותן הלבבות שכבר ישנה שם. אבל האומרים יקוב הדין את ההר, המלאים יראה מלאה רגש וקרובים לקנא קנאת ד', הם מעמיקים את רגש היראה בעולם. ומחיבור שני אלה, המעמיקים והמרחיבים, תתכונן היראה בלבבות. מובן הדבר, שעם שלמראית עין תראה פעולת ההרחבה יותר מורגשת, מכל מקום באמת פעולת ההעמקה היא יותר אדירה ונצחית, רק שההרחבה צריכה להתלות עמה גם כן. אף על פי שאהרן הי' רודף שלו' וקרוב לביצוע, מכל מקום מדתו של משה היתה לומר יקוב הדין את ההר, ומובן הדבר, שאף על פי שההשפעה המוחשית לשעה היתה של אהרן יותר מורגשת, מכל מקום המעמד הקבוע לדורות הוא מההשפעה העיקרית הנובעת מעומק האמת, וכל התורה כולה נקראת על שם משה רבינו ע"ה, זכרו תורת משה עבדי.

<h2>כד</h2> 
בקטרוגם של מלאכי השרת על משה רבינו ע"ה בקבלתו את התורה, צר הקב"ה קלסתר פניו של משה דומה לשל אברהם, ואמר להם לא זהו שאכלתם אצלו. מדתו של אברהם אבינו ע"ה להודיע שם ד', שהיא פעולה רוחנית, היתה מפולשת בגלוי לברכת החסד, שמתוך ההכרה של אחדות אדון אחד ומיוחד בעולם, נמשכת הטבת המדות, והאחוה הכללית שבין המין האנושי מתגברת. על כן תורה זו אף על פי שהיא רוחנית ושכלית, מכל מקום לא יטענו עליה מלאכי השרת שאינה מתיחסת לילוד אשה. אבל תורת משה שהתרחבה כל כך בקיום מצות רבות דתיות, שנראות כאילו דבר אין להן עם המצב האנושי, על כן טענו שהם מיוחסים רק למלאכי השרת, בעלי הציורים הרוחניים המופשטים. אבל באמת, אם שדרכי התורה מפרטים לרומם הציורים הרוחניים המופשטים, מדותיהם של מלאכי השרת הם בעיקרם מכוונים גם כן לאותו התכלית העצמי של שלום הבריות ותורת החסד של אברהם אבינו ע"ה, אלא שיסוד תורת החסד המתפשטת מתורת אבות הנכללת בז' מצות בני נח מתגלה הוא מיד בעולם, ואותו יסוד החסד של הרצאת התורה כולה עם פרטי מצותיה והלכותיה מתגלה רק בטוב האמיתי הצפון והגנוז שלעתיד לבא, שיכלול בחוברת כל החי וכל המצוי, ומפני שהוא כולל את החסד הגדול והכללי בעתיד היותר גדול, הוא צריך בשביל כך לאותן ההקדמות המרובות של כלל התורה ומצותיה כולם. אם כן ממש אותם המצות של תורת משה, המה המכוונות בתורת אבות, על כן כשם שלא יכלו מלאכי השרת לקטרג על תורת אבות, לאמר שהרעיונות הרוחניות של אחדות ד' והכרתו המתלוים עמהם הוא נאות רק למלאכי השרת, כי אם אכלו בביתו של אברהם אבינו, שהרי הכירו שמתוך הרעיונות האלהיות הנאצלות זכה העולם במדת החסד הרחמים והחנינה, אהבת המשפט והצדקה – כמו כן על ידי כל הרחבת דברי תורה יזכה העולם בכללו, על ידי אורן של ישראל, לאותן המסקנות עצמם הכלולות בתורת חסד של אברהם אבינו, אלא שצריכות המצות כולם להטביע חותמם של ישראל ולהרחיב פעולתן. אם כן ממש אותו קלסתר של אברהם אבינו הוא קלסתר פניו של משה ע"ה, וכשם שנטייתו של אברהם אבינו היא מיוחסת לבני אדם, בעלי עולם היושר, הכי נמי נטייתו של תורת משה אמת, שיסודה עיקרה ומסקנתה היא תורת חיים ואהבת חסד, ואהבת לריעך כמוך, ואידך פירושה. ומה שמחלקים בין רגש הדתי לרגש המוסרי, אינו כי אם בהשקפה שטחית, והדבר מאומת ביחס לדיעות אחרות, אבל לא כאלה חלק יעקב, דיסוד רגש הדתי בא מהגעגועים אל הקדושה ורוממות הנפש לאהבת ד' וכבודו. יסוד הגעגועים שאינם נתפסים במעשים, הוא מפני שלא הגיע העולם עדיין להיות מוכן להוציא דברים מוסריים נשגבים, על כן נשארו הגיונות רבות בתור געגועים פנימיים, ומכוננים בלב את רגשי הדת. אבל המוסר הוא בא מהטוב המעשי שישנו לשעתו. אמנם בכל העמים אין בדתם אותם האמצעיים שעל ידם יבא העולם להתעלות גבוהה עד שיהיה באמת ראוי לעילוי אותם השאיפות שעליהם מיוסדות הגעגועים הפנימיים שבנפש, אבל בתורת ישראל כל התורה כולה היא הכנה לזכות את העולם לאותן הדרכים בפועל, שעליהם מיוסדים טבע הגעגועים אל הטוב. אם כן כיון שהחוקים שהם רק מדרכי עבודת שמים מכוננים הם את האושר של המציאות בעתיד הרחוק, הרי הוא מצד ההשקפה של העתיד עבודה מוסרית כמו שהחסד הפשוט הוא עבודה מוסרית בהשקפת ההוה. אם כן אין רגש הדת ורגש המוסר נחלק לגמרי, כי אם באחדות גמור הנהו, ופרצופו של משה ע"ה הוא דומה לשל אברהם לגמרי. ותורה העליונה, עם כל עליונותה והגיונותיה המופשטים, ראויה היא על שם העתיד, שבני אדם עושי הטוב המעשי ביחוסם אל העתיד הנצחי. שמתוך שקטנה היא רגשת האדם לקבל ציורו הפנימי, על כן אי אפשר להיות דבק בו כי אם מצד שכך הוא מצוייר אצל¬¬ אדון המעשים, שלפניו העתיד היותר רחוק כמו העבר וההוה נצב חי, השמים החדשים והארץ החדשה שעתידים להבראות, הם עומדים לפניו ית', כדחז"ל בפסוק עומדים לפני נאום ד'. על כן יסוד העבודה המוסרית המאחדת רגש הדת עם המוסר, הוא לעשות באהבה רצון קונינו, אדון כל המעשים, רבון כל העולמים ב"ה.

<h2>כה</h2> 
קבלת הרשמים בתור השפעה, באופן שיהי' אפשר להיות כח מאסף כללי, צריך לזה הכנה. במקבלי ההכנה הוא כח של ריקנות וחלישות, שמצד זה אפשר וראוי לאותו הנושא להיות מקבל, ואותו כח הרפיון גורם לכח קיבול, שבהיות אותו הנושא החלוש מאסף לכל המחנות מתגלה בו כל ההוד שבמחנות כולם. על כן דן, בהיותו ירוד שבשבטים, הי' דוקא הוא המוכשר להיות מאסף לכל המחנות, ואהליאב שבא מכחו הוא הראוי להיות משלים פעולות כח השלטון של יהודה, בערך לא ניכר שוע לפני דל, על כן נתגלו בדן רפיונות. ובני דן חושים. החושים מקבלים הן את הרשמים, ואין להם כח עצמי כשכל השופט, ואותו הכח מקבל גם כן הרשמים בתכונה כהה, יקירן ליה אודני'. אותו הרפיון מכשיר לכח קבלה וחקיקה טובה, כאותו הרפיון שהצור המוכשר לחקיקה של צורות נאות מכשרת את הנוי המופלא להתקבל בה. כתב שיוכל להמחות צריך להיות דוקא ברשימת התורה, כלומר כח הרפיון, שאינו אמנם יוצא אל הפועל ברפיון, כי אם בקבלת האומץ הוא מכשיר, בהיותו נכלל בכלל הכחות.

<h2>כו</h2> 
כלל המצות שבין אדם לחבירו הוא להקל את עול החיים מאחר שכבר הוא נמצא, עם כל זה אינו יוצא מן הכלל של נח לו לאדם שלא נברא יותר משנברא. אבל עבודת ד' שבמצות שבין אדם למקום, הם מוכנים להרים את החיים שיבאו למעלה שהיא כל כך נשגבה, שעבורה הם כדאים להיות נמצאים במציאות אחר שלא היו. על כן אם בין אדם לחבירו יוכר ברחמים, יוכר בין אדם למקום בחסד וחכמה הכוללת ומקפת.

<h2>כז</h2> 
אז ישיר ישראל את השירה הזאת, עלי באר ענו לה. במדרש, בשירת הים כתב אז ישיר משה ובני ישראל, וכאן אז ישיר ישראל, משל לתינוק שכשהוא קטן קורא אחרי הסופר, מכיון שנתגדל קורא בפני עצמו. כך כשהיו ישראל קטנים הקרה לפניהם משה את השירה, כיון שנתגדלו לאחר ארבעים שנה אמרו שירה בפני עצמם. שני מאורות הם מאירים לישראל את דרך החיים, האמונה בכללות התורה, תורת משה, והנבואה. ההבדל שביניהם הוא, שהתורה היא בערך חידוש הבנין של קדושת ישראל, שלזה הי' צריך דוקא נבואת משה ע"ה, והנבואה היא חיזוק הבנין. כענין הבדל שבין קדושת מזבח, קדושת הגוף, לקדושת דמים, קדושת בדק הבית – קדושת הגוף היינו חידוש הקדושה, וקדושת בדק הבית היינו היינו חיזוק הבנין העתיק. ישלח עזרך מקדש, ומציון יסעדך, מקדש היינו נבואת משה ע"ה, ומציון היינו נבואת נביאי הדורות, גיא חזיון, ירושלים, מקום הנבואה. בהיות תעודת הנבואה לחזק הבנין הנוסד כבר על ידי אדון הנביאים, נרמז במנצפ"ך צופים אמרום, דמסיק שכחום וחזרו ויסדום הי לסוף תיבה הי בתחילת תיבה. כל תיבה מכילה ענין, מושג רוחני. המושג הרוחני הוא משפיע חיים רוחניים, ויש לנו לצייר שהמושג הלא יתם כחו כשישפיע הרבה, על כן צריך בו ענין חידוש הכח, דהיינו שבקץ תכליתו ימלא עז ועצמה. וזהו נרמז במנצפ"ך שבאים בסוף התיבות, שנראה שכח התיבה כלה, ומכל מקום הם מתגברים בכח גדול יותר מאילו הי' אמצע התיבה, שהרי הערך המספרי של הכפולות הוא גדול הרבה יותר מערך המספרי של הפשוטות. וזהו ציון לשימוש הצופים, הרואים את הנולד, לחזק את העתיד שלא יתמוטט, על ידי החזרת עטרה ליושנה וחיזוק בנין תורת משה, מותאם לשכחום וחזרו ויסדום, ועת הפרו תורתך עת לעשות לד', וסוכת דוד הנופלת סמכין יתה. 

צדקה תרומם גוי אלו ישראל, וחסד לאומים חטאת אלו אומות העולם. גמילות חסדים כולל גופו וממונו, ויש שמהדר לגמילות חסדים דממונו ונשכר, מפני שהוא אוהב חסד ועושה גם כן בגופו גמילות חסדים כאשר תשיג ידו, אלא במקום שאין ידו משגת לעשות בגופו שם הוא עושה מממונו. אבל מי שמשתמש בממונו כדי להפטר מגמילות חסדים דגופו, הוא מבזה מדת החסד. דומה לענין שלוחו של אדם כמותו במצות, ומכל מקום מצוה בו יותר מבשלוחו. והיינו שהרחבת השליחות באה להשתמש בה במקום שאין היד מגעת לגמור הפעולה בעצמו צריך לגמור על ידי שלוחו, אבל המשתמש בשליח מפני שהוא מבזה את המצוה לעשותה בעצמו, הוא מחלל את הקודש. דומה ליששכר איש כפר ברקאי דכרך ידו בשיראי ועבד עבודה, דהי' נחשב למבזה קדשי שמים, אמנם בעבודה של חתיית האש, שאי אפשר בידיו, היא כשרה בכלי ובצבת. אבל המשתמש בצדקה של ממון כדי להראות גיעול נפשו לפעולת הצדקה ולהתחבר עם העניים החולים והכואבים, הוא משחית נפשו. זהו צדקה תרומם גוי אלו ישראל, אימתי הצדקה מרוממת את ישראל, כשנעשית ברוח ישראל, לא להשתמש בצדקה של ממון כדי לסלק מעליו חיובו הגופיי, כי אם לרומם במקום שאי אפשר לעשות בגופו ממש, דומיא דעבודת חיתוי האש שאי אפשר כי אם בצבת, ועל זה צבת עשוי, ואין בזה גועל נפש להאש. אבל המוציא שרץ שנמצא בצבת, הוא מפני הגועל. וכן חסד לאומים, שמשתמשים בצדקה במקום חסד, היינו כדי להפטר מגמילות חסדים דגופו, זהו חטאת. דגמילות חסדים דגוף הוא כנגד קדושת הגוף, קדושת מזבח, בא ממקור האמונה שהיא יסוד הבנין המחודש, וגמילות חסדים דממון דומיא דקדושת דמים שמקורו הנבואה. וכן נטיית ישראל לצדקה, אם אינם נביאים בני נביאים הם. 

והנה קריעת ים סוף גרם לאמונה, שהיא מתנת משה ע"ה, וגם בך יאמינו לעולם, וזהו בערך חידוש הבנין, והוא ים החכמה שמהלכים בתוכה. אבל באר הוא מקור השאיבה דרוח הקודש לדורות, והוא בתור חיזוק ובדק הבית, על כן זה יוכלו גם כן ישראל לשאוב בכל דור. על כן כך הוכן דשירת הים אמרו בני ישראל אחר משה, ושירת הבאר עלי באר, המורה על עלי, של חיזוק שבכל דור ודור כדי שלא תתגבר הנפילה, זה שרו ישראל לבדם גם כן, והעירות לענין ערך חיזוק דברים ישנים במוסדות, שראוי להתעורר על זה בשמירת הרכוש של עבר, ולהכיר ערך גמילות חסדים דגוף, שרק בהיותו נמצא גדול הוא גם כן ערך הצדקה דממונו, שניכר שאינו מבזה את תורת החסד חלילה. על כן היתה עצת ד' שתרום קרן ישראל בכי תשא, במטבע של אש, שאינה יכולה להאחז כי אם על ידי אמצעי, שאז הצבת טוב, וכענין שלוחו של אדם כמותו במקום שאי אפשר כי אם על ידי שליח. אבל כשאפשר על ידי עצמו לא יעשה על ידי שלוח, כשאפשר בגופו לא יפטור עצמו בממונו, כי קדושת הגוף הוא היסוד שכשהוא נמצא יש מקום לקדושת דמים על מה שתהי' חלה ופועלת. ובהשמר הענינים הנקנים, כבר יוכל הענין הציבורי והכללי לעלות מעלה מעלה בעז"ה, כערך מנצפ"ך, כפלים לתושיה, וסוף דבר הכל נשמע, את האלקים ירא ואת מצותיו שמור כי זה כל האדם.

<h2>כח</h2> 
השלימות היא מכילה התאחדות ההפכים. על כן האמונה היותר פשוטה ותמימה צריכה להיות קבועה בלב עם האהבה אל החכמה והמחקר השלם והברור, כאשר נתבאר לנו במקום אחר בענין יחש עומר דשעורין לב' הלחם שמן החיטים, וקישורם זה לזה על ידי הספירה. והוא הדין האהבה, אהבת הבריות על פי התוצאות היותר רחבות של מדת לב טוב, עם הקנאה לשם ד' ותורתו כתולדה מחוייבת מצד שנאת הרע הצריכה להיות קבועה בנפש עמוק עמוק, שנראים כהפכים, והם צריכים להתאחד בלב החפץ בדרך השלמות של תורתנו הקדושה, ביחוד למי שראוי להיות מנהיג לעדה.

<h2>כט</h2> 
יסוד הדעה היא ההבדלה, הבדלה בין קודש לחול, בין אור לחושך, בין טמא לטהור, בין ישראל לעמים. ועל ידי כח ההבדלה אין אדם מתבלבל מאמונתו, כי יודע הוא שכל חקות העמים תוהו. ומניעת ההבדלה היא שגרמה לרשעי עולם לדבר על ד' תועה, כענין סנחרב מלך אשור שהשוה לדבר על ד' אלקים חיים כעל אלהי גויי הארצות שהם תוהו והבל. וחסרון ההבדלה הוא מתפלש גם כן בגרועים ונחלשים שבכל דור, ומתוך שהם מציצים על ההבל שיש באמונות כולם, שיסודם תוהו וכזב, אינם יכולים להתרומם ולהכיר שההבדל שבין ישראל לעמים הוא הבדל עצמי שבין אור לחושך. וביותר הוא מתגלה באמונה שיש הבדל ביתרון שבין החכמה והסיכלות, אמנם למדה זו באים באופן מדעי דוקא בעלי דעה נכונה, שמכירים יפה כח ההבדלה. וזה הי' סוד קבורתו של משה רבינו ע"ה מול בית פעור, היותר גסה וכעורה שבאמונות של עובדי עבודה זרה, להבחין שמפני שיש מציאות לאמונות הבל בעולם, משום הכי אין אורו של משה רבינו ע"ה, הרועה הנאמן, שממנו השתתה אמונת האורה והאמת, מתגלה בכל הדרו, והוא קבור ומכוסה ואין איש יודע את קברו. כי אי אפשר כלל להשיג מפני מה אורה גלויה כזאת מכוסה מכל מקום מרבים מבני אדם, אלא שהיסוד להעלם אור הבהיר הזה שאינו מאיר עדיין בכל עז אורו, הוא מפני מציאות אמונות ההבליות, שיסודם המורגש הוא בית פעור, שאפילו אדוקי עבודה זרה הכירו גנותה והבליותה, מכל מקום כיון שיש במציאות האנושיות מקום בנפשות להמשך אחר הבל כזה, כבר הוא מספיק לחלושי הנפש להחליש בלבם זוהר האמונה מטענת כל אפיין שוין. והנה ההעלם הזה צריך הוא לעולם, כדי ליתן מקום לכל הניסיונות והצרות של הגלויות. על כן לא הי' ראוי כלל שיעלם אורו של משה רבינו ע"ה ביסוד קבורתו על ידי בני אדם, כי אי אפשר כלל שיושג לאדם תכלית מהעלם אורו של משה רבינו ע"ה באופן שיכנס בכלל דבר טוב, ומצד הצד היותר מעולה שבחכמה היותר גבוהה שבאדם ראוי הדבר לכסוף לגילוי האורה. אבל השי"ת, אדון כל המעשים, הוא יודע כמה טובה תבא לעולם מהעלם האורה, וכמה טובות והכנות לאור יותר גדול יביא החושך השולט לשעה, על כן על פי ד' נגנז. ויקבור אותו בגיא מול בית פעור. ודוקא זה ההעלם יביא לסוף לביעור כל אמונות ההבל, והעמדת העולם כולו על יסוד האמת, משה אמת ותורתו אמת. וכל מה שנוטה מעט מתורת משה יוכר שהוא רק תולדה מתרחקת מפעור, רק שבה הגנות וההבל מוחש. ויש שהשקר מתכסה בשמלת אמת, כזונה נצורת לב המעלה עדי זהב על לבושה וצודדת נפשות בתכליתה. וסוף כל סוף חרפת השקר, גם היותר מעולף בצעיפי נימוסים והמון דמיונות מתעים, יראה ערותו וצחנתו. ואת הצפוני ארחיק מעליכם והדחתיו אל ארץ ציה ושממה, פניו אל הים הקדמוני וסופו אל הים האחרון, ועלה באשו ותעל צחנתו, כי הגדיל לעשות. שתתגלה הבאשה של כל השקרים הצפונים, כגילוי הבושת של בית פעור, אז יראה שאין שם דבר ממוצע, כי אם יסוד האמת וההוד וההדר מעבר מזה, התפארת זו מתן תורה, והכיעור והגנות מעבר מזה, טומאת וחלאת בית פעור. וזרחה לכם יראי שמי שמש צדקה ומרפא בכנפיה, ויצאתם ופשתם כעגלי מרבק. ועסותם רשעים כי יהיו אפר תחת כפות רגליכם. ושבתם וראיתם בין צדיק לרשע, בין עובד אלקים לאשר לא עבדו. שיתגלה ההבדל שבין האמת והשקר בכל זהרו והבלטתו, נמצא השקר כולו נידון כפי הראוי לו מצד מקורו ויסודו, והאמת כולו נידון עם כל סעיפיו על פי גזעו ושרשו. שורש צדיקים יתן וכעלה צדיקים יפרחו.

<h2>ל</h2> 
על כן צבת בצבת עשוי' – ריבוי הסבות עד שלעין החלושה לא יוכר כח המסבב ב"ה, ומזה בא צורך האמונה וכחה הטוב להיות משתרשת מצד הנטיה היותר טהורה ועדינה, המכריעה לעמוד בפני המסיתים שמוציאים ידים לשקרם לעיני בעלי שכל מטושטש. והמזיקין המתעמרים לרעה בכחות הדמיונות האנושיים, שגם מזאת הרעה תצא טובה מוסרית למי שמתיצב על דרך טובה על ידי הוסרו בנגעי בני אדם, שרובם מאויימים מצד שליטת הדמיון על האדם. וקבורתו של משה רבינו ע"ה, כפי כח החיים הכללים שבנפש האדון שהוריד חיים לעולם, לא היה אפשר לאורו להגנז גם לרגע. אבל ערב שבת בין השמשות, שאז הותקנו הדברים שהם לעצמם עניני חול אבל ישמשו לקודש, הם מחשיכים אבל יבאו לאורה היותר גדולה. אל תשמחי אויבתי לי, כי נפלתי קמתי, כי אשב בחושך ד' אור לי.

<h2>לא</h2> 
תורתן אומנותם. האומנות היא מיוסדת בחכמה, לחשוב מחשבות לעשות בזהב ובכסף וגו', אלא שהיא צריכה להשלמתה גם כן הרגל מעשי, ולא די בציור השכלי של הבנת האומנות להוציא אל הפועל המוגשם הציור האומנותי. אמנם אפשר להיות אדם שלם כל כך בשלימות ציורו, שכל המושגים יהיו כל כך מוכשרים להיות מושפעים מציורי שכלו עד שיהיה במדרגת "חזא אומנותא וגמיר", שבציורו השכלי מיד יושלם גם כן בכל הענינים המעשיים המתילדים מהם. והנה התורה צריכה שתביא לידי מעשה, ויסוד המעשה הטוב ועבודה האלהית היא לגשם בפועל ובחיים את ציורי הצדק והיושר האלהיים היותר רמים וקדושים, כדי להוציא אל הפועל המוגשם את הנטיות המוסריות היותר עליונות. אל הפעולה מוכשרת היא התפילה ההרגשית, שמוציאה את הרגש, שהוא קרוב אל המעשה יותר מהשכל המופשט, אל הפועל. ועל ידי כח התפילה מתרכך הלב להיות האדם בפועל מוכן למעשי הצדק הנלמדים ממנו בתלמוד תורה, ועל פיה נעשה אומן לצדק, כענין מה אומנותו של אדם בעולם הזה, ישים עצמו כאלם. אבל רשב"י וחברי' כל כך היתה גדולה עליהם ההשפעה השכלית של התורה, וכל כך היו מוכשרים להיות נפעלים מתלמודם לכל טוב ונעלה, עד שלא הצטרכו לאמצעי של עילוי רגשותיהם על ידי התפילה, כי תורתם בעצמם הספיקה להרשים את ציוריהם השכליים עמוק על כליהם המעשיים, כענין חזא אומנותא וגמיר, על ידי הראיה לבדה, כדרך המופלא שבמצויינים בכשרון האומנותי, כבצלאל, שעל ידי רוח האלקים שמלאהו כבר היה בידו להוציא אל הפועל כל האומניות המעשיות, ולא הי' צריך האמצעיים הניסיוניים. על כן הם בעסקם בתורה פטורים מן התפילה, מפני שתורתם היא מספקת כבר להיות גם אומנותם.

<h2>לב</h2> 
כשם שיש בהזנת הגוף דברים שעקרם לענג את החוש הטועם, ודברים מזינים שעונג החוש בהם מועט ופשוט ולא כל כך במעלה כהדברים שעומדים לעונג, כדבש ופירות גינוסר וכיו"ב, כן הוא גם כן בענינים הרוחניים התוריים. וכלל הדבר הוא, שאפשר להציע לפני שומעים דברים חדשים שהם רק חדשים מפני הרכבתם באיזה פסוק או מאמר תורה, ובזה אם תהי' ההרכבה מותאמת יהי' להנאה גדולה בחוש הטעם, מפני שהשומעים יהנו במצאם מפורש בכתוב או בדברי חכמים ז"ל את אשר יחושו בחושם הרוחני. אבל לענין ההזנה הרוחנית, לרומם את השומע למעלה יותר רמה ממה שהוא, אין בזה תועלת. אבל מי שמשמיע דיעות אמיתיות חדשות, אף על פי שמתאימם לדברי תורה, לענין ההזנה הוא עומד למעלה מאופן הראשון, אבל לענין פינוק הטעם הוא למטה. אמנם הבריאים בגוף יטעמו בלחם הטעם היותר ערב, לכו לחמו בלחמי, אבל אין צריך להזניח גם כן ענין הטעם הרוחני והעונג, ושתו ביין מסכתי, יין הרקח ופרי מגדים.

<h2>לג</h2> 
כיון שעניני בין אדם לחבירו הם רק להקל את עול החיים, אם כן הם מכל מקום בכלל עולם שאינו תיקון גמור, כי אם תוהו, שהרי נח לו שלא נברא יותר משנברא. אבל בין אדם למקום, שתכליתם להרים את ערך החיים עד שיהיו מתעלים למידה זו של נח לו שנברא יותר משלא נברא, אם כן הם עצם התיקון. אמנם בין אדם לחבירו אינו בא לכלל ספירת התיקון כי אם מצד ההטבה החומרית שבהם, אבל מצד העשיה של רצון קונו הרי הם במעלת בין אדם למקום ממש, ומגיעים מעל לשעתם, לעולם התיקון ממש.

<h2>לד</h2> 
מציאות מלך אמנם אפשרית בממשלה רחבה או מצומצמת. ונראה שכשהעם במצב יותר טוב מוסרי, ממילא ממשלת המלך מצטמצמת, על כן לעתיד לבא נאמר ודוד עבדי נשיא להם לעולם, נשיא תחת מלך, ובתורה נקרא מלך בשם נשיא, אלא שאין על גביו אלא ד' אלקיו. ואין זה חסרון למלך, כי אם עילוי לו מצד עילוי העם המונהגים על ידו.

<h2>לה</h2> 
כל פעל ד' למענהו. גם הדברים היותר רעים יש בהם תועלת כללי, מוסרי או חומרי, והכל בכלל תיקונו של עולם הוא, עד שעמד דוד המלך ע"ה גם כן על תועלת מציאות השגעון בעולם על ידי מעשה הבא לידיו. ומזה אנו דנים גם כן להמון מדות רעות ודיעות רעות, שמציאותם וגם מציאות המחזיקים בם והמתמכרים להם במידה יתירה, נצרכת להכלל. הכח הדמיוני, שהוא בכלל ענין היצר הרע, צריך הוא ודאי לעולם, ורמזו חכמים ז"ל שבמציאות הקרבנות ניתן שפע גם כן לצד הרע, ועל כן הי' עשן המערכה מתעקם קצת לצד צפון. כלומר, כל זמן שעוד יש רע בעולם הצריך מירוק, צריך גם כן שיהי' האדם מחזיק באהבת עצמו, לפעמים במידה יתירה, וכמה מדות טובות מעולפות הם בצעיף של מדות רעות וחסרונות מוחלטות, שהם זוכים להגנה כשומר לפרי עד שיגמר הבישול, ואז המוץ ינדף והפרי ישאר לאכלה ולתרופה. המציאות של הכפירה הגסה הנמצאת בנפשות שאינם יכולות להרגיש את הדרת הקדושה והוד נועם ד', צריכה היא לשני שימושים. האחת, שמפני שהציורים האמיתים, המביאים את האדם למעלתו באהבת תורה ויראת שמים, מצד כח הדמיון הכוזב של האדם והשיקוע היתר שבכלל האנושי בענינים החמריים על ידי זה, מעלים חלודה גם כן על המושגים הרוחניים, מפני שהם מציירים אותם בדמיונות כוזבים. אף על פי שתכליתם הפנימי הנהו נמצא על כל פנים, אבל אי אפשר להביא את האנושיות לתכליתה כי אם על ידי צירוף המושגים הרוחניים בדעת ד' ודרכיו בדעה טהורה, בשפה ברורה, ולא יכנף עוד מוריך. על כן נמצאת הכפירה בכל קודש במין האנושי, מפני שאצל הכופרים הוא מפני העדר מציאות המושגים הרוחנים בלבבם הערל, ולכן אין מקום גם כן לדמיונות כוזבות שלהם להמצא. ואותה התכונה של השלילה של הדמיונות, משפעת היא הכפירה בכחה השלילי, עד שיעזרו על ידה יודעי ד' והחרדים אל דברו להפשיט את מושגיהם האמיתיים מקליפות הדמיונות. ורמזו חכמים ז"ל גבי משה רבינו ע"ה, שכולם נעשו לו אוהבים, וגם מלאך המות מסר לו דבר, ומי שעוסק בתורה לשמה אמרו שגם מלאך המות אוהבו, כי גם ממקור ההעדר והרע יוצא שימוש טוב, וכמצב שהי' העולם לולא החטא יהי' לו הנחש שמש גדול. והנה כמו שעל ידי מריקה ושטיפה מתמרק הכלי מלכלוכו ועומד על טהרתו, והנפש האנושי על ידי יסורין הממרקין אותה נדמית לזה, כמו כן המושג הרוחני הכללי שבישראל סובל הרבה יסורין מיד הרשעה, הכפירה הכללית, שסובל ממנה כלל כח הנטיה האמונית שהיא שורש הקדושה בעולם כולו. אבל הסבל הזה לא יפעל דבר להרע ביסוד הקיים והאמת של הדיעות הקדושות והטהורות שהם אור העולם. על דעת ד' האמיתית לא יפול כל כתם, וכל לשון תקום אתה למשפט תרשיע. אבל הדמיונות שהתמזגו לגוף אחד עם הדעת הטהור, הם יסבלו, ובהדי הוצא לקי כרבא, והרבה מאד נמצאים שאינם יכולים להפריד בין הדברים הדמיונים להיסוד העקרי ולהשכיל איך להוציא היסוד הפנימי, על כן מתרבים הנכשלים. אבל סוף כל סוף יועמד העולם על כנו, ויסתכלו הכל שהיסוד הטהור התורי לדעת ד' הוא אורו של עולם, ואז אחרי ד' ילכו כארי' ישאג. ובכלל זה השימוש הוא גם כן השימוש המעשי של הנטי' שאפשר להתפשט על ידי הגברת יראת ד' בנפש יותר מכח סובלו של אדם, אף על פי שהתוכן הוא אמיתי וטהור, מכל מקום כיון שאין האדם יכול לסובלו הרי הוא מעכב את טובתו האמיתית. על כן מועילה הכפירה הכללית, שמתוך שמסתכל הירא לדבר ד' את עומק הרע והירידה האפשרית להמצא בנפשות הרחוקות מגאון ד', הוא מתישב בדעתו לשום מנוחה לנפשו אף על פי שלא עלתה בידו להתגבר ביראת ד' ואהבתו בכל חפצו הפנימי, ומתוך כך הוא הולך בדרך טובה ממוצעת, שהיא דרך ד' באמת, מלך שהשלום שלו, החפץ בטובת בריותיו, באשרם, שמחתם, וטובם החמרי והרוחני העולים בחוברת. 

<h2>לו</h2> 
עבודת ד' נחלקת לשתי מערכות. המערכה האחת הנובעת ממה שצריכה להיות מתגלה במעשים אותה ההכרה שהיא מוטבעת ומחוייבת להיות מעוזה בנפש האלהית שבאדם, שמתוכה הוא מרגיש שהוא צריך לתת כבוד ליוצרו, להודות לו על טובו, ולפאר שם תפארתו. וכשזאת ההכרה מתגלה במעשים, צריכים על כל פנים לצאת על פיה מעשים דיניים, מוגדרים בגדרים ומתחלקים לפרטים, ומתחזקים על ידי קביעותם בקהל רב באופן שוה. ועוד יש מין עבודה שני, שעומדת לא לבד להוציא את ההתגלות מכבוד השם יתעלה אל הפועל, כי אם היא צריכה לגופה, להיטיב עם הפרט והכלל. יסוד המצות, שהם מוגדרים בגדרים אלהיים בתורתנו הקדושה, העידה תורה ויצונו ד' אלקינו לעשות את כל החקים האלה לטוב לנו, שביסודם הם עבודה של טובה. ומכל מקום וצדקה תהי' לנו כי נשמור לעשות, שאותה ההרגשה הכללית של הכרת כבוד ד' על ידי החרדות אל דברו, ממילא מתגלה בעשיית מצותיו גם לעמים שדבר ד' לא נגלה להם לענין חקים ומשפטים מעשיים, שהוא דבר מיוחד לישראל. מכל מקום אפשר שיתכונן אצלם דת שיש בה גם כן קדושה, כשיהיו סדרי העבודה שבה בנויים על פי ההרגשה הטהורה של הכרת כבוד ד', ושתצא אל הפועל על פי מעשים כאלה שיש בהם לפי מצב הנפש שלהם לאותה ההכרה איזה יחש וסמך, אמנם על דבר חלק העבודה למען התעודות הטובות, לתקן בפועל את חפץ ד' בעולמו, דבר זה הוא סגולה מיוחדת לישראל, ועל חלק זה נאמר ונפלינו אני ועמך, ומגיד דבריו ליעקב, לא עשה כן לכל גוי ומשפטים בל ידעום. ועל כן יש לצד המשפטי, שהוא ודאי לשם תיקון פעלי, יחש דוקא לישראל, ואלה המשפטים אשר תשים לפניהם, וכדרשת חכמים ז"ל לפניהם ולא לפני אומות העולם. כי להעטות טובות אלהיות כלליות, קיימות, נצחיות, במעשים מוגבלים, צריך לזה דבר ד' בנבואה השלמה, שנתיחדה רק לאדון הנביאים ע"ה, שנגלה לו דבר ד' פה אל פה.

<h2>לז</h2> 
חכמי ישראל אומרים, יסורין ממרקין כל גופו של אדם, טוב מאד זו מדת יסורין, וחכמי אומות העולם אומרים, נפש בריאה בגוף בריא. מפני שהשלמות האנושי מושג לחכמי אומות העולם רק בהשגה ושכל, השכלת הדברים המוחשים, ועל זה השלימות רק הבריאות השלמה תעזור. אבל חכמי ישראל מכירים את השלמות האנושי באהבת ד' והשגת המושכלות המופשטות בענינים האלהיים, והאהבה האמיתית, לאהוב את הטוב, את היושר, והרדיפה בדרכי ד', וגופו של אדם מוטבע הוא בשרירות הלב, באהבת עצמו, וברדיפה לכל תענוג מוחשי. רק על ידי מדת היסורין ישכיל את האמת כמה גרוע הוא היסוד של ההתמכרות לתאות הגופניות, ויפנה באמתת לבבו אל הטוב, החסד והאמת. על כן את אשר יאהב ד' יוכיח, וכאב את בן ירצה.

<h2>לח</h2> 
הבל הי' רחמי יתירי, כדכתיב בזוהר, ולא הי' גם כן בכלל תיקון העולם כמו שת שהי' כדמות וצלם אדם, כלול במדות ממוזגות, וקין הרגו מפני שהוא קינא דמסאבותא, דין יתר. אמנם במשך הדורות מתחברים ב' הכוחות ועומדים על משקלם, על ידי משה דאתפשטותי' בכל דור ודור. ומסיטרא דהבל, רחמי יתיר, בא מי שבקש לטשטש את העולם, להרחיב גבול ההשפעה של התורה במקום שאי אפשר כלל שתתכונן בהם מפני יסודם הרע, ורק במשך דורות רבים אפשר שיתוקנו על ידי שגובן של ישראל. אמנם ההתאמצות להשפיע שמה, מסבבת צרות רבות לישראל, וממילא גם כן לעולם. והבנים הבאים מקין הם נתעלו לשבת בלשכת הגזית, תרעתים שמעתים שוכתים. מכחם נסתבב שנהרג במשפט קדוש, ותחת הסרפד יעלה הדס, איש צמח שמו, שיהי' צדק אזור מתניו והאמונה אזור חלציו, ושפט בצדק דלים והוכיח במשור לענוי ארץ, לא לרשעים וגאים. והכה ארץ בשבט פיו וברוח שפתיו ימית רשע, להעביר רוח הטומאה מן הארץ. ועד צדק ישוב משפט, ואחריו כל ישרי לב.
 
<h2>לט</h2>
לפי המורגל בלימוד המוסר, לא יתכן שיתקבץ באדם אהבת עולם הזה ואהבת עולם הבא, כמו שלא יתקבצו האש והמים בכלי אחד, כדברי חובת הלבבות. אמנם ישנה דרך שלמה יותר, שאהבת עולם הזה עומדת במילואה ומקומה וערכה הראוי לה, ואהבת עולם הבא, אמנם מתוך הבנה שלמה בערכה היתר והנעלה, היא מבטלת בגודל יפעתה את אהבת עולם הזה בכל דבר שאם תבא שם תפגם אותה. זה היה דרך אבות העולם שנקראו ישרים, שאהבו כפי המסופר בתורה את החיים, והתעסקו בצרכיהם בנפש חפצה, וזאת המעלה האנושית השלמה שראוי אליה לשאוף.

<h2>מ</h2> 
ש"צ שר"י הי' דמותו של ניצ'א בערך דת היהדות לאנושיות, וכשם שזה נטרפה דעתו, כן זה יצא מדתו. קליפה אחת מתיחסת לעקבא דמשיחא.

<h2>מא</h2> 
השגת אלהים, לפי הדמיון האנושי בכלל האנושיות, ובאומה הישראלית בפרט, ובמובן יותר רחב בכל המציאות, בכל מקום שכח המדמה שולט שם, מתואר בתאר שכינה. וצד השלם שבהשגה זו, הוא שתהיה מחוברת אל השכל הטהור, העיוני והמעשי. אז היא מתעשרת הרבה, ועולה בפעולתה והרחבת דרכיה עד רום מעלת השכל היותר נשגב וטהור. אמנם בהשפלת השכל, היא נשארת דלה ועני'. דרך ההטבעה של דעת ד' ודרכיו בכח המדמה, בצורה קיימת ונאותה המביאה להצלחת העולם, היא על ידי מעשים טובים, ובישראל בקיום המצות כולם, שהם מיוסדים על פי עומק השכל היותר נשגב, ומעשירים גם כן את כח המדמה בציורים מרוממים את הנפש. ובהשפל כח המעשים היא מתמוטטת, שאין לה על מה לחול, שהוא דוגמת נר הצריך לשמן, וצריכה שיוסיפו לה כח על ידי עשיית רצונו של מקום ב"ה. ועל זה בנויים ענינים רבים מדברי קבלה, בביאור תאר זה לפרטיו. אמנם צריך לדעת שכל הסברת ענין בעניני אלקות, אי אפשר שיכלול בשכל האנושי גם פרט קטן בשלימותו, כי אם עלינו להשקיף גם על ההסבר היותר רחב בתור ניצוץ קטן מאבוקה גדולה, ואז נשתדל תמיד להרחיב מבטינו ולבקש העזר האלקי להאיר עינינו באורותיו.

<h2>מב</h2> 
הרבה מעשים בתורה ומצות מכוונים כדי להישיר את כח המדמה האנושי אל מול המעשים הטובים, המכוונים למול האמת הטהור של השכל הטוב. ההפסד היותר גדול שבא על ידי המתחכמים מעולם, הוא שאינם מכירים כמה האדם צריך לפתח את כח דמיונו שיהי' מכוון לנכח הטוב, וכי אף על פי שכולנו חכמים מכל מקום הננו בני אדם, אחוזים בשליטת כח הדמיון עלינו, וזהו חלק עקרי במציאותינו, וחיינו המוסריים והחומריים ברובם נעוצים ביסוד הכח המדמה הבא מכחן של שטחיות החושים, על כן רבה היא התכונה הצריכה לפתחו ולהשלימו. וצריך לדעת שכח זה הוא נוצר באדם, וכל המצוי בו הוא גם כן מציאות לא פחות ממה שמצוי בחוש, על כן צריך להתחשב עמו הרבה, ורק בהשלמת החשבון עמו כראוי אפשר לעלות על טהרת השכל. והוא עוזר את האדם שלא יפול מהדרכתו הטובה בהיותו פוסע בחומריות, מה שאין השכל המופשט לבדו יכול לעשות זאת. ומכוון בדהאריז"ל, שהחשמל ממנו נעשה מעקה שלא יפול הנופל מעולם הכסא, וכמו נעשה בחי' מנעלים. החשמל הוא נוגה השכל בכח המדמה, סוד הקשת בענן, ודוקא על ידו נמצא אות הברית שלא יהי' מבול בעולם, שלא יבאו בני אדם לשחת מעשיהם. ולפני המבול לא הי' דרך כי אם השכל הגדול לבדו, ומתוך שלא נתקן לו בית יד לצבת על ידי השלמת המדמה על ידי מעשים וציורים נאותים, נשחת האדם על ידי יצר לבו הרע. ומהקשת יצא שינוי הגוונים על ידי הענן. ויש קשת בגווני נהירין, כח המדמה בטהרתו, ויש בו גם כן קשין דפירי מכח הטעיות שאפשר לפול בכחו, ומכל מקום על ידי שהאור מתפלש בהם נעשה לאות ברית. והפעולות המוסריות, ביחוד הדתיות, המכוונים לכבד את ד' לפי ציור המדמה, הוא יסוד הברית, ויוצאים ממנו פרטים, היינו השגחת ד' שימצאו דתות לכל אומה המחזקים את הצדק בעולם, ושימצא בהם אחת יסוד שמחזקת מעוז הציורים האמיתים ומקשרתם אל השכל המעשי, תורת ישראל המאירה באורה הפנימי בבית ישראל, ומפיצה קרנים גם כן לבני ישראל, והוא אות ברית בין אלקים ובין האדם בכללו, שמונע על כל פנים מהשחתה. אמנם כשיש צדיקים גמורים בדור, אין צורך לקשת דמיוני בענן, כי השכל הנראה מזהיר באורו, על כן היתה השאלה נראתה הקשת בימיך נאותה לגדולי הצדיקים המשכילים באמת, שהם מזהירים כזוהר הרקיע, מעין עולם הבא, שנוגה כאור תהי'. על כן אף על גב דתנו רבנן דכל הרואה את הקשת בענן צריך שיפול על פניו, לייט עלה אביי דמחזי כמאן דסגיד לקשתא, כי אין ראוי לכרע ברך לפני הציור הדמיוני, כי אם להשכיל את היסוד של טהרת האמת הנמצא בו. וכוונת ריב"ל היא אמנם על הקשת דבגוונין נהירין, היינו ציורי הדמיון לפי מה שהשכל משיג צורך מציאות בערך העתקה מעומק השכל, המושגים היותר רמים, שאז הוא מראה דמות כבוד ד' באמת, שעל זה נאמר ואראה ואפול על פני. אבל רחוק הדבר מהשכלת המון המודרכים. על כן צריכים לעולם לדעת בכלל שהמושגים הדמיוניים, והדברים הנגררים על ידם במעשה, הם אמנם קדושים ומשמשים לתכלית הנעלה ונשגב, אבל הביטול ההשתחואה האלהית מוגבלת רק למה שגנוז בתוכם, ולא למה שנראה בהם לחוש מזוהר הגוונים שרק על ידי כח הענן והמעיב אורו מזהיר ונראה. ונאמנו דברי חז"ל במדרש רבה בב' הפנים קשתי, המוקש לי, וקשין דפירי – גווני נהירין, ומה שלמטה מהם.
 
<h2>מג</h2> 
הפעולות היוצאות מתוך עוני והכרח אינם הולכות על דרך ההשלמה, מפני שאינם נעשים בשמחה פנימית. על כן ראוי לאדם שיצייר לעצמו גם כן שאין המעשים הטובים ממלאים בו חסרון, כי אם מוסיפים לו שלימות שעונג הוא לרדוף אחריו ומביא גם כן לידי תכלית מעולה. וזה אמנם איננה מדת כל אדם, שהרי כמה אנשים, והם הרוב, נמצאים, שאם לא הכרח חיובי של השלמת חסרון גדול, לא יהיו מזורזים לעשות דבר. על כן אותם הלקויים באופן כזה בנשמתם, החובה להם לצייר לעצמם עוני וחסרון מבלעדי הדברים הטובים של כשרון המעשה, ויצילו על כל פנים חלק מהטוב העיקרי הראוי להם, אף על פי שלא יהי' בכל הדר שלימותו מפני הפגם שיש בערך השמחה. ומכל מקום סוף כל סוף יזכו גם כן לשמחה פנימית על ידי ההתרגלות של עשיית הטוב.

<h2>מד</h2> 
באחרית הימים, קרוב לגאולה, נאמר והתודו את עונם ואת עון אבותם. ולכאורה מגרעון אבות הי' עבודה זרה, וכבר ניקינו ממנו, ומה מקום לוידויינו? אמנם עבודה זרה נקראת השחתה, שמשחתת את הנפש באופן שלא תוכל לקבל מושגים טהורים בדעת אלהים ולחיות בהם, וזאת ההשחתה פועלת על דורות הבאים. ומתוך כך הדבר גורם שהמוסר החיצוני המעשי צריך להתגדל ביותר, וכיון שהוא חוץ מטבע האדם, שהוא נועד להיות משכיל ובן חורין, מתענג על ד' ומתעלס בידיעת האמת ושמח בכבוד יוצר כל, על כן הרוחות סוערות, ומי שאינם משיגים את תכלית ההכרח הזה הם עומדים עליו, ומבזים תלמידי חכמים ומואסים במשפטים ודינים רבים, והם הם משחיתי הכרם. אמנם בהתודות עון אבות נכיר את הסיבות הרעות שגרמו שאנו צריכים לאורך מעשי כזה, ונקבל דברים אלה באהבה בתור רפואה, ויערבו לנו. ארפא משובתם, אוהבם נדבה. ועל ידי זה נהי' מוכנים יותר להתרומם אל המעלה העליונה, וישובו שופטינו כבראשונה ויועצינו כבתחילה, והרבה מן ההכבדות הבאות מצד ספיקות וחששות והחזקת המוסר הנופל, ממילא יותרו על ידי דבר ד', שתצא תורה מן המקום אשר יבחר ד'. וכל זה יבא על ידי השמירה הנאמנה בדברים המחוייבים כל זמן המצב המחייב לזה. ועל זה אמרו במחשכים הושיבני זו תלמודה של בבל, ועם כל זה אמרו במדרש העם ההולכים בחושך אלו העוסקים בתלמוד, דוקא הם ראו אור גדול.¬ וכנסת ישראל אומרת לאוייבתה המונה לחמה וסוברת שיכולים כבר לקלוט את היסודות הכלליות מבלי היזקק לפרטים דקדוקיים, מה שבאמת לא עלתה בידם כלל, והם הולכים אחרי הוות נפשם לחק חקקי און ולהטות משפט דלים, וחמס ושוד רצח ונבלה מעלליהם – אל תשמחי אויבתי לי, כי נפלתי קמתי, כי אשב בחושך ד' אור לי.
 
<h2>מה</h2>
והנה התפילין הם בערך כתנות עור, נאותים לימי חול, השגה מחוברת ברשומה גופנית, שהיא נחוצה מאד מצד משכא דחיויא. רק יחידי סגולה יעלום למדרגת עטרת תפארת, בהשכילם את ערך האורה הגופנית, ויסוד הדמיון החי מצד פועלו ויוצרו. על כן פושעי ישראל בגופן הם קרקפתא דלא מנח תפילין. אין הגוף ונטיותיו יוכל להמשך כלל לדרך הישראלי בלא ההדרכה זו של הרכנת האור האלהי בעבי גרמי החומר ונטיותיו. אמנם שבת אינה צריכה אות, ועוד הי' זילזול לאות שלה, כי היא קודש מתעלה בהדרכה השכלית המלאה, שאין צריך עמה כי אם מנוחה וקדושה ועונג. וישנם אנשים מארי שבת גם כן בימות החול, שעליהם נאמר כל העוסק בתורה פטור מן התפילין. אבל מי שהוא עניו באמת ומכיר ערכו, הוא ישמח מאד בעטרת ישראל זאת שד' שוכן בתוך לבם ובשרם, ירון לאל חי, ויהיו בדיחי טובא בעת דמנחי תפילין, שבטוחים הם שצד הגופני לא יעביר את הדרך הישרה בשמחת הוללות. על כן מה טוב הוא לכיוצא בזה שלא ילך ד' אמות בלא תפילין. אמנם ר' יוחנן דשופריה הגופני מעין שופריה דאדם הראשון הי', לא הי' צריך מצד עצמו בתמידות לתפילין, ביחוד לשל ראש, על כן אף על פי שאי אפשר להוציא יחיד מהכלל לפטור, כי הכלל פועל על הפרט להיות מוכרח להבלע בתוכו ולהמשך אחריו, וזהו הצלחתו, אמנם היתה ההשגחה ממלאה תפקידה על ידי חולי שלא הי' יכול להניח תפילין כדי שלא יעיק לשופריה העליון התמידי, ועל כיוצא בזה נאמר אכן חליינו הוא נשא. ורק לעתים רחוקות הי' יכול להתפלל עם הציבור בהנחת תפילין והיתה לו זאת שמחתו השלמה. ולעומת האי שופרא דבלי בעפרא מעטיו של נחש, התנחם בתנחומי הירושלמי, וכי דרכו של מת להלך אחר שכינה, אלא קיים זה מה שכתוב בזה, ועל ידי זה דוקא גם כן הבשר המת חי' יחיה. ואחר ד' ילך, וצהלו בגאון ד', וחדותו מעוזם. אין עז אלא תפילין, שנאמר נשבע ד' בימינו ובזרע עוזו, עז גדול לעמוד נגד המסך החוצץ, עב הענן. לעומת התורה שבימין, המשכת חסד אור פני ד', בזרע עוזו יד כהה, שהיא באמת גם כן ימין, כי לית שמאלא בהאי עתיקא. ימינך ד' נאדרי בכח, ימינך ד' תרעץ אויב.

<h2>מו</h2> 
הרבה כחות מתדלדלים מפני סדרי הלימוד שאינם על דרך הישר. הרגל הפלפול אמנם הוא טוב במדה שאינה גוזלת כשרונות יותר חשובים, וביחוד לאלו שאינם מוכשרים להגיונות מופשטים הרבה. אבל ההרגל שהפלפול הוא עיקרי שלט אפילו על נפש כהגרי"ס ז"ל, שאם הסכימה דעתו ללכת בדרך הראשונים ולהוציא את כשרונו הגדול על תלמוד חלק העיוני שבתורה במנוחת נפש, אז הי' מוצא הרבה לכתוב ולהועיל, ולא הי' מוריש את הדור רק את המוסר הקולט יותר את ההתרגשות מהעיון והדעת, כי אם הי' מאיר באור גדול בדעת ד'. אמנם לא הי' הדור ראוי להרחבה בדברי דעת אלקים, ועוד הי' צריך רק להעמיק הרגש. אבל עכשיו חובה והכרח הוא להרחיב הדברים בדרך לימודי, עם צירוף ההתרגשות הממוצעת, שהיא גם כן דרושה להטביע בלב עמקי המוסר בהדרכה. אמנם מתחלף דבר זה לפי האדם והזמן, ביחוד לפי בריאות הכחות הגופניות והנשמות.

<h2>מז</h2>
הקיצוניות במדות גרם לנו רע מרובה. טובה היא המדה של יראת הרוממות בענינים אלקיים, להתירא מלהרוס בגנזי עולם, ושלא להשען על בינתו. אבל כשתתגבר מדה זו כלל עד לבלי לעיין ובלי לחקור כלל, כמה חושך היא מביאה לעולם, וכמה אומללים אובדים מן היהדות ורועים בשדה אחר ואין משיב, והכל בא מענותנות יתירה שלא לעיין בסתרי תורה ולא בחקרי אמונה, ולהתירא יותר מדאי מכל מחקר חיצוני, עד שנעשה הלב רפה כשעוה, ואין מתאמץ להשיב דברים בדעת והשכל באופן שיוכלו להשכילם גם כן נפשות שנתרחקו. אמנם כל זה גרמו הקלקולים הראשונים שלתקנם היו צריכים יסורין כאלה, מפני שבדורות הראשונים נתרחקנו מעל ד', כחשו בד' ויאמרו לא הוא, היה צריך הרפואה בהיפוך, בהשרשה בדורות רבים יראה פשוטה בקצה האחרון, עד שעברה גם כן את הגבול. אבל דוקא דבר זה יביא מרפא. וכן בעניני דרכי המוסר, אהבת עולם הזה ועולם הבא. השיווי של המשקל הוא יקר, לאהוב את החיים ולכבדם, אמנם לדעת גם כן באמת הפילוסופית והתורנית שאין חיי החומר התכלית הגבוה של האדם. אמנם מתוך ההשתקעות החומרית של שיכורי אפרים, שהיה כינור ונבל תוף וחליל ליין משתיהם, היה צריך שדורות רבים ישתרשו במוסר הפכי, במאיסת החיים ובחסימת דרך לכל הוד ונועם חושיי, עד שדכדוך הנפש הגיע לגבול קיצו. ועתה כשהוא יותר קרוב לקץ הימין, הכוחות חוזרים למדתם בשצף. אמנם יסגא חוצפא כדי למלאות את החסר, והתכלית היא ההעמדה בדרך השיווי על ידי חכמי תורה בעלי גבול, הנותנים גבול לדבריהם. לאלה בעונותינו הרבים לא יחונינו בעקבא דמשיחא שהאמת נעדרת, וההפרזה מזה ומזה לוקחות מקום היותר רחב. מכל מקום מרשעים יצא רשע, והחוצפה תבא על ידי נפשות רעות דמערב רב קא אתיין, והיתה עצת ד' שיתערבו כדי להשתמש על ידם כשימוש כל מקל חובלים, אשור שבט אפי. ויתבררו ויצטרפו רבים, ולא יבינו כל רשעים, והמשכילים יבינו. ומהכלל צריך גם כן ללמוד כל פרט לעשות בעצמו שיווי משקל תמידי להמון הנטיות, אל תצדק הרבה ואל תרשע ואל תתחכם יותר, כי אם להברות את הנפש בכל כוחותיה, ולהטותה לתחיה בדעת והשכל ביראת ד' במובן הבהיר והבריא. וזרחה לכם יראי שמי שמש צדקה ומרפא בכנפיה. ומשער זה יובן גם כן שלפעמים ההסתר טוב, וישנם ידיעות שבחסרון ידיעתם יש טובה, מפני שאם הי' יודעם האדם, לא היה יכול לרדת לעומקם, והיו דרכיו מטושטשים וכח הרגש והדמיון הבריא הי' נופל וכושל, ונמצא שהיו על ידי זה חסרים לו ידיעות יותר נכבדות לו. אבל בהשלמת השלום, להשוות המשקל לכל הצדדים, ילך באור ד' הולך ואור. הנטיות אמנם היו מוכרחות כדי להגדיל את הכחות כל אחת בערכה. דבר שלח ד' ביעקב, זה גיד הנשה, ונפל בישראל. זהו המקום שיד שרו של עשו הגיע, לעשות ליעקב בעל מום בערך שיווי המשקל של המהלך, הצליעה. אמנם ויזרח לו השמש והוא צולע על יריכו. אבל בסוף יחבש ד' שבר עמו ומחץ מכתו ירפא. אז ידלג כאיל פסח ותרון לשון אילם. ולא עתה יבוש יעקב, ולא עתה פניו יחורו. והקדישו את קדוש יעקב ואת אלהי יעריצו, בהערצה מופלגת, שהיא האמת האלהית. ולא היה אפשר להיות רושם נשגב זה מתגלה, כי אם בדרך הפרזה, וההפרזות שאינם כי אם הפרזות לערכנו, לערך הכלי הצר שהוא לבו של אדם, שדבר אחד דוחק את משנהו. אבל בעת ירעה מקום ביום ההוא כר נרחב, אז הלא מכל דבר הקנוי ברב כח ושבא גם כן מתוך החושך, חכמה שלמדתי באף היא שעמדה לי יאמר נא ישראל. ואז תנחם ירושלים בנחמה כפולה, מהעתיד גם כן על העבר, ועל הכל יאמר הטוב והמטיב.

<h2>מח</h2> 
המשקיף על כללות המחשבה הסוקרת מתחילה ועד סוף בצפיה האלהית, רק הוא ישכיל איך כל הפרטים מתאחדים לכלל גדול שאי אפשר שיחסר ממנו מאומה. רק על ידי ההשקפה הכללית הזאת יבא מעמד הסבלנות בלבבות במובנה היותר רחב ויותר רם. הסבלנות הדמיונית היא רק ממעטת את הדמות, מקטנת את כח החיים של כל נטיה. למשל, הוא ירא וחרד לדבר ד', כשהידיעה והנטיה הזאת היא עמוקה בלבבו ממילא תבא הנטיה הנגררת עמה, יראת ד' שנאת רע, להיות מתלוה עמה, הרי לא יסבול את הרע וישנא עמוק בלב את כל הנוטה מדרכי ד', ומכל שכן כל המשולל מכל רגש קודש. והשנאה הזאת הלא בטבעה תלך עד דרכי החיים ותעשה את דרכה גם בהופעה, ובמה איפוא אפשר לבצר את כח ההתנגדות החריפה. כפי הרגיל, חפצים בעלי הסבלנות לקרר את חם רגש האמונה, את עמק רעיון דעת ד' והחרדות אל דבריו. אבל לא באופן כזה יבנה עולם. לא ממיעוט כח טוב אפשר להוציא פרי חיים. אמנם הסבלנות שהיא אמתית, תבא רק לרגלי ידיעה הכוללת והברורה איך שכל המצוי כלו מתאחד ומשלים איש את רעהו, כל הרעיונות כולם הם כשלשלת אחת המחרזת את כל פרטי החוליות למציאות אחת. הרע מבחין את הטוב. דברים רבים רעים נעשים בסיס לדברים נעלים ורמים, וכשם שקילוסו של הקב"ה עולה מן הצדיקים כך הוא עולה מן הרשעים. החושב כן, תולד בקרבו נטיה המשימה גבול לכח השולל שלו, וההתקצפות על הרע היותר גדול לא תוציא את נפשו ממנוחתה. בהגיע תור מעשה, יעשה הכל כתורה וכמצוה, והרעיון הלבי יהיה מלא מנוחה, והשלמת החברה לא תפריע את ההרמוניא הפנימית, אפילו כשתהיה מתמלאת גם כן מניגודים היותר אדירים לאמת הגמורה שהיא נחלתו הפנימית העליונה, נחלת שדי ממרומים.

<h2>מט</h2>
מתוך חסרון ההשכלה בדעת ד', שהוא יסוד סיבת הגלות, כדברי דניאל ולא חלינו את פני ד' אלהינו לשוב מעוננו ולהשכיל באמתך, נמשכו כמה שיבושים בציורים הנוגעים לאמתת דיעות התורה, והם מבלעים גם כן את הוד החיים ואת זיכוך המוסר. על כן איך להטהר מזה אי אפשר כי אם על ידי מציאות בעלי השלילה שהם מנוערים מכל רעיון קודש. מחסרון הציורים הרוחניים שבנפשם אין מקום גם כן לציורים דמיוניים להתערב בהם, על כן בהתערבם על ידי אותו הכח החיים שמערב ומפעיל כחות האנושיות אלו מאלו, אף על פי שכמה רעות ומכאובים הם מסבבים על ידי התוהו ובהו שלהם, על ידי ההעדר והריקנות, מכל מקום הטובה גם כן באה, לזכך את האויר של המקומות ששם הציורים הקדושים נמצאים מכל דמיון וכל נטיה זרה, ובעוד המכאובים חלים על החלק הזר שבמושגי האמת, שנספח אתם מאפס זהירות ומחשבה רוממה ומסתכלת. וכיון שהאדם מכיר שיש שימוש של תועלת גם במציאות הנטיות הנפשיות היותר רעות, נמצא שכח הסבלנות מתחזק בנפשו בטבע האמת, כמידותיו של מקום ב"ה, הסובל ומעלים עין מסוררים. וזהו נעוץ דוקא בעומק האמונה באחדות ד', שמלכותו בכל משלה ולגדולתו אין חקר.
 
<h2>נ</h2>
השכל מצד עצם טבעו הוא מסכים עם הרגש, והוא מחוללו גם כן ומתקנו. אמנם מצד טבע הגוף וכחותיו שהם מוגבלים, השכל והרגש דוחקים איש את רעהו. ובחכמה צריך לנהג, שלא תביא התנגשותם פרעות במצב הנפשי, כי אם ינתן לכל אחד מקומו וערכו. מובן הדבר שיד השכל צריכה להיות רוממה, אבל כל כך תהי' שליטתו שלימה, שגם במקום שישכיל שכבר אין זה מקומו יסתלק לצדדים ויניח לכח אחר שבנפש לעשות את תפקידו. כשהחוש לקוי מתגבורת השכל, נעשה האדם בעל מום, וגם השכל מתמסכן והולך. איש ואישה זכו, שכינה שרויה ביניהם. האיש יש בו יותר נטיה אל המשפט והשכל, האשה אל הרגש הטבעי האנושי, וצריכים להיות מתפעלים זה מזה כפי המדה הממוזגת. הבא להכניס בחוזק יד השכל במקום שבו הרגש צריך להיות שולט, מי שבא להכביד כבד ראש במקום שזהו תכונתן שדעתן קלות, וזהו שבחן, הרי הוא מאבד את היסוד הטבעי מן המציאות. ולדור נולד, לבד מה שעושק ממנו את כשרון התגברות החומרית שצריכה גם כן על כרחך לבא מכח האם שהתושיה לא תתיש את כחה, הוא נוטל את היסוד הטבעי, שמוסר ושכל יוכל רק עליו להתבסס. כל המלמד את בתו תורה, כאילו מלמדה תפלות. חיי האשה צריכים להיות חיים טבעיים, טהורים, ממולאים רק בנטיה ההרגשית העדינה, שמקבלת רשמיה מהנהגה הטובה של האנשים השלמים בחיי משפחתה. רק אז תוכל להיות אשת חיל עטרת בעלה, שמספר ימיו כפלים. 

<h2>נא</h2>
מאד צריך להטעים בימינו את תוכן של כל יום ויום יהיו בעיניך כחדשים, האמור על דברי תורה, מפני שישנם מושגים רבים שמאד צריכים לשננם לבני דורינו. ועיקר חסרונם אצלם אינו כי אם מפני שכבר נתישנו הרבה, ומתוך שרבו המושגים הישנים בכללות המחשבה האנושית שבאמת כלבוש חלפו, על כן החוגה כוללת מצד שטחיות הציור את כולם. על כן צריך מאד לברר את אותם המושגים הנצחיים שהם נצחיים, לחבבם, ולהראות איך כחם הוא עמם. מה ישנה היא הדעה שאי אפשר להגיע לקנין של דיעות אמתיות ואידיאלים קבועים כי אם על ידי המעשים שהם נוסדו להם ביחוד במחוגה האלהית שבתורה. כבר נלחם פילון היהודי בזה עם המהרסים המעשיים בימיו. ועכשיו הנה רוח היהדות שגור על כל לשון, האידיאלים הלאומיים עוברים לסוחר, אמנם במה יהיו נקבעים ונקנים באומה לדורותיה, הלא רק במעשים, בקיום התורה ומצותיה. אם כן הלא החובה גלויה לשוב לתורה, ואי אפשר גם כן התשובה אל התורה כי אם באמונה ועומק רגש הדת ובלב שלם. אם כן הלא צריכים לזרות הלאה כל חוצפה ופריקת עול וכל הגורם לזה, ולבקש דרך להנעים את החיים באופן המושך עמו את עולה של תורה. אמנם מפני שהדעה בכללה בהכרח של המעשים לקנין האידיאלים נתיישנה הרבה, על כן מסיחים דעת ממנה. אבל היא הלא קבועה היא באמתת המציאות הקיים, אם כן צריכה היא להתחדש ולהתחבב כאילו היום נתנה. אל תבוז כי זקנה אמך.

<h2>נב</h2>
הרבה יצאו לתרבות רעה מפני שבגדו בתכונתם. כיצד, הרי שאחד מוכשר לדברי אגדה, ועניני ההלכה אינם לפי תכונתו להיות עסוק בהם בקביעות, ומתוך שאינו מכיר כשרונו הוא משתקע בגמרא ומפרשים מפני שרואה שכן הוא המנהג, והוא מרגיש בנפשו שינאה למה שעוסק בהם, כיון שבאמת אין ההשתקעות באלו הענינים לפי טבעו. ואם הי' מוצא את תפקידו להתעסק באותו המקצע המקביל לתכונת נפשו, אז הי' מרגיש מיד שאותה הבחילה שבאה לו בעסקו בהלכה לא באה מצד איזה חסרון עצמי באופן של הלימודים הקדושים והנחוצים הללו, אלא מפני שנפשו אינה נוטה להם ומבקשת מקצע אחר לקביעותה, אז הי' נשאר מעולה ונאמן לקדושת התורה, ועושה חיל במקצע שלו, ועוזר על ידי אותן שידם גוברת רק בהלכה להטעימן מנועם האגדה, הפיוט והרגש. אבל כיון שאינו מכיר סבת בחילותו, והוא מתגבר נגד טבעו, אז תכף כשנתפתחים לפניו איזה דרכים של הפקר, מתפרץ ונעשה שונא וער לתורה ולאמונה, והולך מדחי אל דחי. ומהם יצאו מה שיצאו מבני פריצי עמינו, המתנשאים להעמיד חזון ולסמות עינו של עולם. וחילוק המקצעות מתרחב והולך, עד שיש מי שנטייתו חזקה לחכמות מיוחדות, גם הוא צריך ללכת לפי נטייתו הפנימית, ויקבע עתים לתורה, וזה וזה תעלה בידו, כי יפה תלמוד תורה עם דרך ארץ. אבל מה שיהיה עיקר וטפל בזמן, כבר נסתפקו בזה תוס' בשלהי יומא, והדבר תלוי לפי התכונה וטבע הנפש של כל אחד ואחד.

<h2>נג</h2>
כח הדמיון כשהוא בשלימותו, והוא מתאים בהרמוניה נאותה ליתר הכחות הגופניות והנפשיות, הוא מעטר את האדם לעשותו מלא חיים והוד, קדושה ואצילות. אמנם כשהוא מתרבה לפי ערכו, או שיתר הכחות מתחלשים, אז הוא מוציא את האדם מן העולם ומביאו לידי שעמום ולידי נפילה חומרית ורוחנית. כן הדבר באיש פרטי, וכן הוא באומה שלמה. ליסוד עבודת הקרבנות צריך כח רגש וציור עז ואמיץ מאד, והיסוד לזה בריאות כח המדמה בעצם תקפו ושלימותו הטבעי והמוסרי, שאי אפשר להיות כי אם על ידי שלימות ובריאות יתר כחות הגוף והנפש. על כן בעליית האומה, הקרבנות הם זבחי רצון וריח ניחוח לד', ובנפילה חלילה, והשימותי את מקדשיכם ולא אריח בריח ניחחכם. כי בעת דילדול הכחות, אם הי' כח הדמיון מתגבר בעצם השלמתו על ידי הקרבנות, בלא צירוף הסביבה שלו, כח העצמה הדרושות לו, היה מביא לידי טירוף דעת והזיה ויתר רעות שאין לשערן. על כן הבקשה של השבת העבודה היא מצורפת תמיד עם השבת העז הלאומי, ועמה הבריאות המלאה הגופנית והרוחנית של הכלל והפרט, שרק אז יחסר מאד הרושם האדיר והמתוקן של הקרבנות שהם זבחי רצון באמת, ואז תיערב העבודה כראוי לה. שתעלינו בשמחה לארצינו, ותטענו בגבולינו, ושם נעשה לפניך את קרבנות חובותינו. המשקיפים על ציור הקרבנות מנקודת המצב המדולדל של ההוה, אינם יכולים כלל להכיר את ערכם המרומם והקדוש, ולפעמים יבאו גם כן לדבר תעה. אמנם צריך תחילה להכיר כח גאותן של ישראל, עוזם ותפארתם, ומילוי כחותיה של האומה איך הם מצטיירים אז, על ידי השכלה חודרת ביחש הצורך להוראת והבלטת חבת ¬¬¬¬¬¬¬¬ד' המיוחדת, והוקרת היתרון הרוחני שלאומה הנפלאה והמיוחדת. רק אז ישכיל הדבר לאשורו, וימשך עליו רוח חן ואהבת אמת. ולזה צריך אמנם דיעה הגונה, וכל שיש בו דיעה כאילו נבנה בית המקדש בימיו. וכדוגמת הקרבנות כן ישנם כמה מצוות, בפרט מהתלויות בארץ, שאי אפשר להשכיל ערכם המלא לכל הפחות לפי הציור האפשרי, כי אם במלא כח האומה לכל צדדיה. אז יובן הודם והדרם, ויספיק ההוד ההוא להמשיך גם כן חוט החסד והקדושה על מה שעושין מהם לעת עתה בתור זכרון וציון, שלא יהיו כחדשים, ושלא יופסק אורם האלוהי וחינוכם הפנימי מלב האומה, כדי שלא יהי' צורך בבנינים חדשים, ושלא יהי' כהתחלת היסתוריה חדשה באומה, כי אם הדרת השיבה והוד הקדושה יהיה דבק וקשור בהם. במה שמורגש ביותר זה הערך הוא מצות תרומות ומעשרות, שמלא מובנם מצוייר רק בשבת האומה על אדמתה, כלולה בכל כחותיה, והעם איתן עובד אדמתו ושבע הטובה בעליזות נפש, ורגש הקדושה מתמלא בטבעו על ידי קדושת המקדש ועבודת הכהנים והוראותיהם, שהדבר המרכז את האומה, גשמותה עם רוחניותה, בחוברת שלימה המשמחת כל לב ומוציאה פירות של חיים עליזים וקדושים ביחד, בנוי על יסוד שמירת התרומות ומעשרות על קדושתם וחיובם. על כן עמי הארץ שאי אפשר להם לראות את הנולד עם כל תמימותם באמונה, פרצו גבולי תרומות ומעשרות, וחכמים הוצרכו לעשות סייג לתורה, למען הקים על תילו את הבנין של העתיד. איזהו חכם הרואה את הנולד.

<h2>נד</h2>
הכשרונות הטובים צריכים שיצאו מן הכח אל הפועל בכל מילואיהם. מחלת הזמן היא מה שאין מצב האמונה והיראה עומד בעצם טבעו. היראה לבעלי כשרון צריכה שתתעלה כבר מציורי העונש ותעלה למרום יראת הרוממות והרחבת האהבה, ועם זה, ובתור סבה לזה, צריכה גם כן האמונה להתעלות ממצב רגש ונטיה טבעית לבדה, אל מצב הרחבה והכרה פנימית מבוררת. המהלך הטבעי של היראה ואהבת ד' ותורתו צריכה להתחבר עם ההסתכלות בבריאה. אם כן, כמאז, חכמת הטבע וידיעת הנמצאות לכל פרטיהם היא בסיס לה, מובן הדבר שכפי ההתרחבות שחכמת הטבע ודרישת הנמצאות נתרחב בימינו, כן צריכה גם כן להתנשא לעומתה העושר של הציורים הרוחניים הנובעים מהם ונסמכים גם כן עליהם. אבל מפני שמצב האמונה נשאר ברגש לבד, ומצב היראה בעונש, ורשומי האהבה ממילא רפים הם, על כן אין הנפש יכולה לקבל גודל ההרחבה, לאגד את כח הדרישה הטבעית וחקירת טבע המציאות אל הציורים הרוחניים, שהם צרים, והמציאות החמרי הולך ומתרחב. על כן רק זאת היא החובה לעמוד על נפשנו, לא להשאר בחוג הצר. אמנם לכל דרך של עילוי חובה שלא לאבד גם כן המדריגה שהיא נמוכה, כי אדרבא היא בסיס למה שלמעלה ממנה. רגש האמונה שבנטיה הפשוטה, איננו נשלל על ידי התרחבות הלימוד והידיעה של חלק המדעי שבתורה, כי אם הוא הולך ומתעלה מתקדש ומתעדן. וכן הדבר בציורי יראת העונש, שעוד הם הולכים ומתאחדים אלא שמצטיירים באגודה ההמונית עם מה שלמעלה מהם, על כן הם מישבים את הנפש ומזככים את הדעת, ואז די גבורה ימצא בנפש טובי ההוגים להיות משתמש דוקא במחקרים היותר רחבים שבעמקי אמתת המציאות לתכלית תגבורת הציורים הרוחניים, הכל כמו שהוא צריך להיות על פי תכלית הטבע, כדברי ישעיה שאו מרום עיניכם וראו מי ברא אלה, וככל החזיון המלא מזה בדברי חכמינו הראשונים, שמלאו את חק הכשרון הרוחני על פי תכונתו הטהורה, כדרך ד' הטובה והישרה.

<h2>נה</h2> 
דרכו של הרמב"ם היה ליחס דרכי המופתים ליסוד היסודות, למציאות השי"ת, ולכל מדע גדול הנוגע לשרשי תורה, יותר לפי ציור של דעת קדמות העולם. וטעמו ביאר, מפני שעם החידוש אין אנו צריכים לאריכות של מופתים, כי הדבר מבואר שכל מחודש מסודר יש לו מחדש מסדר. בדרכו יש ללכת גם כן על דבר שאלת הדילוג שבמציאות וההתפתחות, השגור עתה בעולם. עם הדילוג המופתים הקדמונים מתישבים על הדעת וציורי האמונה עומדים במילואם, בצביונם שכבר נתפרש בדברי הראשונים ונדרשים לכל מבקשיהם באמת. עם ההתפתחות אמנם עוד לא נתבארו הדברים כהוגן. על כן אף על פי שאין אנו אחראין לשיטת ההתפתחות יותר מלכל שיטה פילוסופית שכבר נבחנו עד כמה יש בהם בטחון של אמת קיים לעדי עד, מכל מקום לא גרועים המה ציורי ההתפתחות שקובעים מקום בדורינו, מציורי הקדמות שכבר שלל הרמב"ם ז"ל מהם כח המופת בדורו, מכל מקום כך היא המדה שיסוד נעלה ועיקרי יש לנו לבררו גם כן לדעת הטוען, וכן עשה גם כן בחובת הלבבות בלשונו על דבר המניעה וההסכמה. והנה אף על פי שרב עז לנו לברר עד כמה בלתי צודקים הם הגבולים ממציאות השלימות האמיתי שבציור האלהות הראוי לכל חושב נבון ליחס לשם ד' בהסתכלות כח הפועל והחיים של המציאות, על כן כשם שלא יצדק המגביל לומר רק הדילוג וחוסר הסדר שולט, כן לכאורה יסכל הטוען רק ההתפתחות, רק האיטיות שולטת. כי אם ראוי להתבונן כי אמנם רחב מאד שלטון ההדרגה במציאות, אבל היתרון שיש איזה מעצור שלא ישתמשו כל מיני הכחות, שעל כל פנים אפשר לציירם גם כן בציור אנושי ודוגמתם נראה במציאות החיים, הפרטים השלמים, שהם ההרכבה וההרמוניא של ההתפתחות והדילוג, כל אחד לפי ענינו ומקומו. האדם יוכל להלך, וגם יוכל לקפוץ. ולא עוד שיש לומר שגם הדילוג החיצוני סודו הוא התפתחות פנימית רוחנית, אבל יש לפי זה מהלך פנימי פועל ועושה שהוא עומד למעלה מצרכי הזמן, וזהו שאנו קורין דילוג לפי ערכו הוא סידור ומיתון. הזרם העלוקטרי הוא דילוג לדידן בהתפרצו, ומתפתח בסדר ביחס לכל המצוי הגדול. על פי זה נבין עמקי התורה, ויסוד הניסים ומהלכם, צרכם ואפשרותם, גם כן לפי עומק הציור של התרחבות כח ההתפתחות ונתינת חוקו כראוי לו. רק נשמור ארחות משפט שלא ללכת בעינים עצומות אחר ברק הציורים החיצונים, כי אם לחדור לעומק האמת. מים עמוקים עצה בלב איש, ואיש תבונות ידלנה. אז תבא חכמה בלבך ודעת לנפשך ינעם.

<h2>נו</h2>
התשובה קדמה לעולם, מפני שהחיים השלמים הם דוקא על פי הטבע, והטבע אינו בעל הסתכלות, על כן החטא מוכרח, אין אדם צדיק בארץ אשר יעשה טוב ולא יחטא, והתשובה מתקנת הקלקול. אבל שיהיה האדם בלתי חוטא מפני שיבטל החיים בטבעם, זהו עצמו החטא היותר גדול. וכפר עליו מאשר חטא על הנפש. על כן יסוד העולם היא התשובה, עולם החירות, שעל שם כך מכנים שם ד' אלהים חיים.
 
<h2>נז</h2> 
המוחשים הם בערך נוטריקון להמחשבות הנתפסות בדיבור ומכתב, והם נערכין לנוטריקון להמחשבה הפנימית.

<h2>מילואים</h2> 
פסקאות בענינים שונים מתוך הפנקס
 
  
<h3>י1</h3> 
לכל זמן ועת לכל חפץ, אמר הקוהלת, ומהם גם כן עת ספוד. תוכן הדבר הוא, שצריך האדם לדעת שכל דבר שמזדמן בעתו ובזמנו צריך להשתמש באותו המאורע להשכיל ולהיטיב, להוציא ממנו טובה מוסרית. ובאשר אלקים עשה שייראו מלפניו, ותכלית הבריאה היא הטבת המעשים וההנהגה הכללית והפרטית, על כן מזדמנים על פי השגחת השם יתברך מקרים כאלה שהם פועלים, אם נשתמש בהם כראוי, על מצב המוסרי. על כן צריך שלא נעזוב את הזמנים הללו מבלי להוציא מהם את תועלתם הרצויה. אחד מהזמנים המזדמנים בעולם שפועלים על המוסר הוא מקרי המות, ביותר מיתת אדם חשוב ר"ל, שהאדם הלא צריך הוא שישמע לפעמים איזה דברים הפועלים עליו לשום לבו על תכלית החיים, באופן כזה שיהיה הרושם נעשה עליו יפה להישיר דרכי חייו גם הוא. זהו תכלית ההספד. על כן בימים הראשונים היה ענין ההספד נהוג לא דוקא במקרה מצויין מאד, והחיוב שחייבונו חז"ל להספיד לא הי' דוקא על גדולים מצויינים, כי אם כל המוריד דמעות על אדם כשר. אדם כשר, זה התואר כמה שכיח היה בימים מקדם, ובעונותינו הרבים על זה ודאי יש לנו לבכות, שלפי מהלך הדורות שהם הולכים הלך וירד בכל יום ויום נעשה מציאות אדם כשר יותר יקר ויותר בלתי שכיח. על כן עכשיו עוד יותר יש לנו להוקיר את המקרה של ההספד הראוי. אמנם כשהיו החיים מתוקנים, היה תוכן החיים יקר יותר, על כן היה כל אחד בנקל מתעורר להוריד דמעות ולהספיד גם אדם כשר מצוי, כי בשעה שהגוף והנפש בריא, מתרגש האדם כראוי לו במה שצריך להתרגש. אבל בעונותינו הרבים בנפילת הדורות, בחלישות הכחות הגופניות והנפשיות בעול החיים הקשה, אין אהבת החיים עומדת ברום מעלתה, ועיקר הסבה של זולות החיים הוא מפני הצפיה הפנימית על הריקניות שבהם, שכל אחד אינו מוצא טעמים מספיקים בשביל מה יהיו חייו יקרים לו כל כך בשביל המבט המוסרי, כי אם מפני הנטיה הבהמית, על כן לא תוכל הנפש להתעורר בשעה שהבהמות נכנעת, בעת שקץ האדם לפניו, ומתי יתעורר האדם בזמן הזה, רק כשמציעין לפניו איזה יתרון, איזה מעלה בלתי שכיחה שהיתה נמצאת בהנפטר. נמצא מה שהי' בימים הראשונים למותר לפרט יתרון שנמצא באיש יקר, נעשה כעת להכרח.

אדם כשר במובן הרגיל, במובן הדור הישן היקר לנו, הוא איש שהי' ירא שמים, רגיל בבית המדרש, קובע עתים לתורה, מכבד את התורה בכל לבו, מתיגע ביגיעות עצומות כדי להעמיד בית בישראל שיש בו תורה. אדם כשר כזה הי' הנפטר ז"ל.

חז"ל נסתפקו, האי הספידא יקרא דחיי הוא או יקרא דשכבי. עוד מובן פנימי יש לדברים הללו, לבד ממובן הכבוד החיצוני. כל המוריד דמעות על אדם כשר, הקב"ה סופרן ומניחן בבית גנזיו. הספירה של הקב"ה היא ספירה איכותית, יותר נאותה מספירה כמותית. למשל, אדם כשר שיש בו מעלת יראת שמים, מעלת בר אבהן, שהלך בדרכי אבותיו, מעלת מכבד את התורה, שכל דבר בפני עצמו ראוי להוקיר, והדמעות שהם תולדות רגש הלב המתגעגע אל דבר שהוא מוצא אותו יקר ואהוב, יש להם מעלה כפולה שנספרת לפי כל אחת מהתכונות היקרות שנמצאו בהנפטר. אמנם ההנחה בבית גנזיו תבואר כי לא לשוא יהיו הדמעות. הם פועלים את פעולתם לרכך את הלב, להאהיב דרכי יושר על הבריות, ופעולת הרושם שבלב היא תמיד כפולה בערך האהבה והכבוד שאנו מרגישים לשרידים בעלי בתים יראי ד' שמבני דור הישן. והנה, הגעגועים צריכים לפעול גם כן למעשה. אמנם הדורות משתנים, ודרכי החיים מקבלים תנאים שונים, עד שלפעמים תשאר האהבה והגעגועים ליקרת הדרכים הישרים של בני דור העבר רק בגדר אהבה רוחנית לבד. אמנם גם האהבה תפעול פעולתה על כל פנים להתקרב יותר אל הצד הטוב והכשר שבדרכי החיים של הדור העבר, אבל אם לא תוכל לפעול במעשה פעולה מורגשת, תתייחס בתור יקרא דשכבי. אבל אותו החלק שיוכל גם כן לצאת אל הפועל בתנאי החיים של הדור החדש גם כן, זהו יקרא דחיי.
בתור יקרא דחיי של המנוח ז"ל, דהיינו הדמיון המעשי של דרכיו הישרים, נוכל להעמיד אהבת התורה וכבודה, ההשתדלות שתהי' ביתו בית ועד לחכמים, להתפאר בכבוד התורה ולומדיה, בשביל אהבת תורה ויראת שמים. עליו נוכל לומר, כל המכבד את התורה גופו מכובד על הבריות. בלע המות לנצח, ומחה ד' אלקים דמעה מעל כל פנים.

<h3>כ1</h3> 
ר"ש ס"ל שבמדבר קרבו כבשים בלא לחם, ור"ע ס"ל שהי' שם ג"כ לחם. וכבר העירו תוס' אם אין רע"ק מקפיד על ביאת הארץ. ג"כ י"ל מה שתגרי אומות מוכרים להם. אבל זה ניחא רק אם עכ"פ קדושת א"י היתה גם קודם כיבוש. ובאמת תליא בין במה שהוחזקה מאבותינו בין בכיבוש, והויין שתיהם גורמים, כד' הירושלמי. אמנם שני דברים המתירים אם מקדשים זה בלא זה, לרשב"א אינם מקדשים, ולרבי מקדשים, וצ"ל דלר"ע מקדשים נמי, וקדשה א"י קודם כיבוש, ע"כ הקריבו ג"כ לחם מתבואת א"י ע"י תגרי גויים. ע"כ ס"ל לר"ע ג"כ בפ"ק דיומא דמעשה הי' אחר עשרת הדיברות, שהוא כמ"ד בז' נתנה תורה, דהיינו שהוסיף משה יום אחד מדעתו, והי' יכול לדרוש היום כמחר מפני שכיון שמצד השי"ת כבר נתנה תורה ביום השישי, היה כבר דבר אחד נגמר, אע"פ שלהשלים הקדושה הי' צריך ג"כ קבלתינו הוי דומיא דשני דברים המתירים שמועילים זה בלא זה ג"כ עכ"פ להכניס לקדושה, ומסתייע ג"כ פסק הרמב"ם כר"ע, משום דפסקינן ביבמות ק"ד דב' דברים המתירים מקדשים זה בלא זה לגבי יבמה שרקקה נפסלה מן האחים, וה"ה לקדושת הארץ, והי' אפשר להביא לחם ג"כ, וממילא י"ל דהלחם מעכב.

<h3>מב1</h3> 
לשיטת הסוברים דעל אחד ¬מג' דברים של שוע טווי ונוז אין איסור תורה, נסתרה קושית הרמב"ם בפ"י [ה"ד] מכלאים למה הוצרכה התורה להתיר כלאים בציצית. וי"ל דאם לא התירה תורה הייתי אומר שמצוה אין כאן אפילו בדבר אחד, כיון שמקיבוץ כולם יש איסור, אע"פ שבדבר אחד לא נשלם האיסור, מ"מ לא מסתבר שענין שאפשר לצרפו לאיסור יהיה ג"כ מצוה. דוגמת מה שכתבו תוס' בפ' גיה"נ דלמדו ביטול איסורין מזרע בשלה, אע"ג דאין מבטלין איסור לכתחילה ס"ל דאינו כ"א מדרבנן, מ"מ לא מסתבר שיהי' מצוה לבטל איסור. ומדאמרה תורה שהיא מצוה, ש"מ שהותר כולו.


<h1>פנקס "ראשון ליפו"</h1>

<h2>א</h2> 
איסור עשיית פסל צורת אדם, משריש להכיר כי אין צורתו של אדם והשלמתו תלויה במה שהוא נוי שלו החיצון, כי אם צורתו הפנימית דהיינו שכלו ומוסרו.

<h2>ב</h2> 
כלל הידיעה השלמה של הכרת האלהות, מרימה את האדם משפלותו, ומעודדתו להיות חפץ להיות מתדמה ליוצרו בדרכיו הטובים, בחכמה ובחסד. על כן היסוד תלוי בשמירת הציור היסודי, שלא ישפל לעולם. ואם ייוחס עניין אלהות לדבר שהוא חוץ משלימותו של השלם האמיתי יתברך, אז כבר יאבד השורש של השאיפה לההתדמות היותר שלמה, ואין קץ לכל הרפיון ושלילת החיים שיורגש על ידי זה בכל רוחב החיים.

<h2>ג</h2> 
ישנן מחשבות גדולות שכאשר הן נגמרות כראוי, נעשות מקורים לכל דבר טוב וקדוש, אבל כשהן נפסקות באמצעיתן הן גורמות רעות רבות. על כן מזדמן גם כן לאנשים חושבים, שטעו והרבו מכשלה, ויש מקום לבאים אחריהם, הטובים מהם, שיקחו גם כן ממחשבותיהם של מבלי עולם, ויכירו להשלימן, באופן שאז יובילו למטרת הקדושה והטוב האלהי. ובזה ישאו נפשם רבים ושלמים לתקן נשמות פגומות ונדחות. ואם יהיו הנשמות הללו גבוהות, יגדל ערך התיקון מאד ויהיה ניכר הרבה בחיים ובמציאות.

<h2>ד</h2> 
זמני ההתרוממות של הנפש אינם תמידים, והם דומים ללהט החרב המתהפכת כדברי הרמב"ם במורה נבוכים, על כן ראוי שבעת היותם, ישאירו אחריהם רושם לזמן הבא אחר כך. וזהו יסוד הנדרים בכללם, הטובים שבהם, להמשיך כח הקיום המעשי באורח הקבוע של החיים. אמנם עם ההתרוממות יוכל לפעמים להיות נלוה איזה יסוד זר, דמיוני, והחיים עצמם מבררים אחר כך את ערך הסיג שבו, על כן צריך מקום להתרת נדרים על פי חכם. אמנם לפעמים התכונה שממנה הנדר נובע היא טובה ולא דמיונית, אבל אין החיים יכולים להתמיד במעלה זאת, מפני שפלותם. על שני אלה הסוגים יתחלקו ההתרות, בפתח על האחרון ובחרטה על הראשון.

<h2>ה</h2> 
שורש ברית וכריתות ברית, במובן המוסרי, הוא שהענין החיובי ואידיאלי הנובע מתמצית המוסר היותר נעלה ונשגב, יהיה מוטבע עמוק וחזק בכל טבע הלב והנפש, עד שלא יצטרך לא זירוז ולא חיזוק ולא סייג לשמירתו, כי אם יהיה מוחש וקבוע בלב מאליו, למשל, כמו שטבוע עמוק בלב אדם ישר מניעת רציחה ויתר הרעות שכבר הספיק כח הציבור לקולטם יפה. בהיות האדם במצב כזה בכל עילויו, הוא שש ושמח בשם ד' ובוטח תמיד בחסדו. פגם הברית מחליש את כח הטבעיות שבמוסר, על כן הוא מוליד חרדה ורפיון בעומק הנפש, והחרדה הפנימית באה מפני העלילות לסור מדרך הטוב לגמרי, וצריך תמיד שמירה שכלית ועיונית. אמנם על ידי תשובה מאהבה חוזר גם הקלקול הזה לטובה, כי תחת שהי' עושה דברים רבים בכח הטבעי, שאינו מושכל, יעשה עכשיו על ידי הכח השכלי. וכשיקבל לטובה ובשמחה גם כן את מיעוט הרגשתו את התענוג הראוי לבא מדרך הטוב ומעבודת ד' בכלל, וגם את הפחדים והמרירות הבאים לרגלי התגברותו ללכת בדרך ישרה – שאם לא היתה מדת הברית אצלו רפויה היה כבר עושה הכל בבטחון ושמחת לב – בזה הוא מקנה לעצמו הרגל פנימי לעשות את הטוב בשביל הטוב האמיתי, דהיינו חפץ השם יתברך, ונמצא שכל פשעיו אשר עשה לא תזכרנה לו, ונהפכות לזכיות, ועליהם חיה יחיה. ביחוד ראוי להיות הקורת רוח מצטייר בכל מצוה ועבודה וכל מדה טובה, שמצד הרגש הפנימי שבו איננו מכיר אותה לגמרי בהדרה המלא, באופן שתמשכהו נפשו לה, שאף על פי שמצד פרטיותו איננו מרגיש התעלותו המוסרית על ידי מעשה טוב ולימוד זה וכיוצא בזה, אבל בצירוף הכלל, בכללות כנסת ישראל, ודאי שכל הכשר רוחני וקרבת ד' מכרעת לטובה. ובכלל, משקל הרוחניות ודאי חסר הוא בעולם על ידי ההמון השקועים הרבה בחומריות, על כן אף על פי שלפעמים מתוך שמצד פרטיותו פנה כבר במדה הגונה לרוחניות ואולי נחלשה חומריותו על ידי זה, על כן איננו מרגיש כראוי את הרגש הנעים שצריכה הקדושה לעשות על הלב ההולך בדרכיה, הנה זה אינו כי אם מצד פרטיותו, אבל כשמצטרף משקל הרוחניות שבו לאוצר הכלל, הלא ימצא מקום ששם יבש הלֵח של הקדושה והאצילות לגמרי, וירטיבהו על ידי השפעתו, אם כן אז ישא פריו האמיתי, על כן ראוי לשמח בזה. עושין מאהבה ושמחים ביסורין, עליהם הכתוב אומר ואוהביו כצאת השמש בגבורתו.

<h2>ו</h2> 
כל דבר שיש לו תעודה הוא מתחזק במציאות. לפי רוב צורך התעודה בזמן ההוא, כן היא מדת עילויו. מפני מיעוט הדרישה בדעת אלהים וההתרשלות מזה, עלו קמשונים בציוריו הפנימיים של האדם וכל המושגים הנדרשים להשלמתו ביחש לתורה ולשם ד'. כמובן אותם השיבושים אינם נמצאים למכביר כי אם דוקא באותם שתוכם הוא טוב ונוטים הם לסבול עולה של תורה ואמונה, מפני נטייתם הטובה בעצם נפשם, ומפני חינוכם הטוב בדרכי יושר, על כן ימצא התבן במקום הבר. כדי לצרף את הסיגים ולהעמיד הדיעות, ועמהם הרגשות והמעשים, על טהרתם, נמצאו מציאות עזי הפנים, המשוללים מכל הכרה טהורה וקדושה ומכל עול קדוש וראוי. הם בהיותם ריקים מכל דבר חיובי טוב, אינם נלקים גם כן בשיבושים הבאים לרגלי הקנינים הרוחניים החיוביים הטובים. וכפי רוב צורך הבירור כן ידם תקיפה והשפעתם גוברת. וכפי רוב העמל שיעמלו דורשי ד' להעמיד המושגים האמוניים והדברים המסתעפים מהם על טהרתם ואמתתם, כן תוסיף תעודת הרשעה לרדת, עד שבאפיסת הצורך לזה ואבדן תועלתה, כעשן תכלה, ועולתה תקפץ פיה, ויהיה אז פתחון פה למיחלים לד'. על כן העמקת הדעת בדרכי ד', והרחבתו והסברתו בכל דרכי חכמה ותפארת שבעולם, היא רטיה למחלת החוצפא דבעיקבא דמשיחא, לא רק על ערכה המוחש לבד, כי אם גם על ערכה ושרשה שהיא מוצאת מקום מצד ההשגחה האלהית להתגבר בעולם, ככתוב אם תגביה כנשר ואם בין כוכבים שים קינך משם אורידך נאום ד'. ועל דורשי ד' נאמר, הוא מרומים ישכן, מצדות סלעים משגבו, לחמו ניתן, מימיו נאמנים. כהימס דונג מפני אש יאבדו רשעים מפני אלהים. וצדיקים ישמחו, יעלצו לפני אלהים וישישו בשמחה.

<h2>ז</h2> 
כל רעיון, כל עובדא, כל נטיה שמתעוררת באדם, כשהוא בונה אותה לטובה, הוא מתקן חלק מאוצר החיים הפרטיים והכלליים. הסכום של הפרטים הוא גדול מאד. כזרם מים הם שוטפים. ומכל מקום כל מה שנתקן והוברר, עומד וקיים הוא, יתגלה בעתו במילואו, ופועל גם כן לפני זמנו באורח סגולי והארה, לפי הערך ורוב המעשה וההכשר. לפני כל תפילה יש לצייר שסכום רגשות שהם ראויים להזדכך על ידי התפילה, מחיבור הרעיון והדבור, ויתר הענינים הפועלים בעומק הנפש, הם חלק משדי העבודה שלפניו, שבגורלו לשפרה ולשכללה. על כן בשמחת לבב יקבלה. ואם הכונה בו ברפיון, והציורים מטושטשים, כל אלה לא יפיגו טעם חשקו הטוב, כי דבר ידוע הוא שאחרי עבור המים העכורים המפכים ממקור מים חיים נובע, יבאו המים הצלולים והזכים, שהם משיבים את הנפש.

<h2>ח</h2> 
הרבה רעות מוסריות ומעשיות נמצאים בעולם, שמקורם השאיפה הגדולה הצפונה בעומק הנפש האנושית להיות שבעה מזיו אור החכמה והשגת האמת, שהוא אור ד'. ומפני שאין הנפשות משיגות את הדרך המוביל לשקיטת צמאונם הפנימי הלזה, הם מלאות חלי וקצף, והם משתבשים לפעמים לשבר צמאונם בדברים שאינם עלולים כלל לשבר הצמאון, כי אם מהממים את רגשותיהם לבל ירגישו מכאב לבבם הפנימי. ואשרי מי שנוטה שכמו לסבול דוקא את העול של דרישת ד' ועוזו, ואינו משקיט צמאו כי אם במקור מים חיים, ד' אלהים אמת.

<h2>ט</h2> 
הרבה פעמים אין אדם מוצא קורת רוח מעצמו, והוא מלא תביעות על נפשו, וסיבת הדבר אינה כי אם מפני שהוא צריך להוליד רעיון כללי חדש, שירומם את ערך הכרתו הכללית, ומוסרו בכלל, למעלה יותר רוממה ממה שהוא עומד עליו. ולא יוכל אז להשביר צמאונו על ידי מה שיוסיף איזה פרטים מהטוב והשלימות, כי אם צריך להתגבר בעז ד', לסול לו נתיבה חדשה יותר מעולה ויותר קדושה בלבבו.

<h2>י</h2> 
כבר נודע שכשם שיש נחש דטומאה, שורש הרע והרשעה, כן יש נחש דקדושה, בת נחש, שהוא ישי אבי דוד, שעליו נאמר כי משורש נחש יצא צפע. ונמשל דן על שם שמשון הגבור שנקרא על שמו של הקב"ה, כנחש עלי דרך. והנה הנחש הולך הוא על גחון, מפני ששורש הרשע איננו מתכונן כי אם על ידי השיקוע היותר גמור בחומריות, עד שאיננו יכול לזוז מהעפר כלל והוא מוכרח ללכת על גחונו. הטיבוע בחומריות וגסות גורם שכל מעדני עולם הם נטעמים לו בטעם עפר, מפני שהכח החומרי כל כך מושל עליו עד שאין מקום כלל ליתר רגשות עֹנג שהם רמים בערכם מעפר גס. אמנם טעם העפר הוא שורש לכל הטעמים, שכולם נצמחים ממנו, אלא שאינם מפותחים בו כלל, אלא הם כלולים בכח, בכח הקדושה, הכח הכללי, שהוא שורש הקדושה בנפש האדם, הוא הקישור הפנימי כל אחד לפי ערכו בדביקות האלהות. והמושג הכללי הזה הוא האב לכל החכמות, וכל המעשים הטובים, וכל התורה כולה, וכל לימודי השכל והיושר כולם. אמנם נמצא מי ששקוע בטבע נפשו הטובה, בטבע התכונה האלהית של המושג הכללי, עד שאינו יכול לזוז ממנו כלל להתרומם בפרטים. אלא שבטומאה יש לפעמים מעשים המעוררים את הנחש לדלג דילוגים, ולפעמים הם מתקנים לו בחינת רגלין, דהיינו על ידי התעוררות רבה לרדוף החומריות גם על ידי תחבולות השכל ודרכי הרשע. כן בקדושה, על ידי התעוררות קדושה של גודל הערך של הוספת היוקר שבעצם השורש של הקדושה, הבא על ידי הרחבת הפרטים, אפשר לתקן שידלג הנחש דקדושה דילוגין, ויתוקנו לו בחינת הרגלין, ויטעם גם כן טעם מעדנים פרטיים. ומכל מקום כל אחד הוא חוזר לטבעו הקבוע, ואתתא הדרא לניחותא, על כן אין דרכי הלימודים וההדרכות שוים לכל אדם, כי אם כל אחד לפי ערך נטיית נפשו ושורש קדושתה.

<h2>יא</h2> 
מה שאמרו חז"ל האי מאן דבעי למיעל למתא ודחיל מעינא בישא, לינקוט זקפא דידי' בימינא בידי' דשמאלא, וזקפא דידי' דשמאלא בידי' דימינא, ולימא הכי, אנא פלוני בר פלוני מזרעא דיוסף קאתינא דלא שלטא ביה עינא בישא כו'. אין הכונה שיועיל דברי שקר אם אינו מזרעא דיוסף, כי אם מפני שכל ישראל נקראו על שם יוסף הצדיק כדברי חז"ל במדרש רבה על פסוק נוהג כצאן יוסף, ועל כן צריך לומר שאיזה כח תכונה של יוסף ישנה בכל ישראל. על כן אף על פי שבזרעי' ממש הכח של אין עין הרע שולטת בהם הוא בפועל, ואינו צריך לשום התעוררות הכח על ידי דיבורים והכנות מצד האישיות הפרטית, בכל ישראל הוא בהעלם, בתור כח שלא יצא אל הפועל, שמועיל להוציא לפעל כשמעירים אותו על ידי דיבורים ראויים לכך. על כן אנן מזרעי' דיוסף הוא מובן אמיתי, לעומת אותו היחש שפעולת עין הרע מתיחסת להרע ח"ו. גם באופן פשוט, אי אפשר כלל בריבוי הזמן, שהמשפחות מתערבות על ידי החיתון, שלא יהי' קצת תערובות מזרעיה דיוסף בכל אדם מישראל, ואותו החלק המועט מתעורר על ידי התעוררות כח הדיבור, והיינו ממש מזרעי' דיוסף קאתינא. וענין שימת זקפא דידא דימינא בידי' דשמאלא וכו' הוא כי הכח הדמיוני להרע פועל על ידי שני ענינים הפכיים, או כשמצייר לו מושגי רעדה ופחוד על ידי גודל הצעת חסרונו והענינים הרעים שבמצבו ובמעשיו ובכל המתיחס לו עד שיפול רוחו בקרבו, ועל ידי נפילת הרוח יבא לעצבות ועצלות, ומזה נמשכת גם כן נפילה מוסרית. וכל זה נמשך ממה שימשך ביותר אחרי ההשפעה החיצונה להתהדר בעיני זולתו, ולא לחוש על הענין הפנימי שבעומק נפשו, וממילא בעומק נפשו חותרת העצבות על ידי התביעות הפנימיות ומוסר הכליות יותר ויותר. על כן ההגנה של עין הרע נמשכת ליוסף ממה שקידש שם שמים בסתר, דהיינו החוזק הפנימי מבלי הבטה אל ההשפעה של ההתהדרות מחוץ, שאין לה ערך אמיתי כי אם דמיוני. וכל מה שיותר יתמכר האדם להיות בכל דרכיו משועבד רק להתהדרות בעיני זולתו, ידחקהו ביותר כח הטבעי התובע שיקוע בחלק הפנימי שבנפש, להעלות ברעיון את כל החסרונות הפנימיות, וממילא לפי הנהוג יתאמץ להשכיחם ממנו בחפזון, לא בסדר שכלי ושימת לב להטבתם, כי אם למעכם ולבטלם. ועל ידי זה מתרועע יסוד המוסרי, והעין הרע השולטת ביחוסה להקנינים החיצוניים שולטת ח"ו. ולהיפוך, יש אשר יגביה דמיונו יתרונו לאין שיעור, מפני שטחיות הבנתו בערך השלימות, וזחיחות הלב תביא גם כן רפיון ברוח הפנימי, שהוא אב לכמה רפיונות כלליים ופרטיים. אמנם דרך הטובה היא הכרת עצמו לפי האמת, הבנת יחוסו להצדדים הטובים והרעים, בין במעשה בין בשכל, בין בכל דבר טוב, ולא יפול רוחו לגמרי, כי אם ישמח על מעט הטוב שעלה בידו, ויאמץ להתרחק מכל הרע, ואז יהי' שמח ושפל ברך, ולא יחוש להתעצם בהשפעה החיצונה כי אם בהפנימית, ועל ידי זה לא תפול עליו עין הרע. כח הימין מורה על יתרונות, השמאל על חסרונות. כח הכפים מוציאים לפועל את הפעולות. הזקפא, הגודל, בו מתרכז כח תפיסת הפעולות הידימיות. על כן ינקוט הזקפא זה בזה, להרכיב היתרונות עם החסרונות ולבסמם זה בזה, ולהעמיד עצמו בתוכן ממוצע בין נפילת הרוח לבין זחיחות הלב. אז יושם עיקר תכונתו בערכו הפנימי המושג בהערכה שכלית, לא על פי ציורים דמיוניים המפסידים בכל ענינם. 

ואי דחיל מעינא בישא דידי', ליחזי בטרפא דנחירי' דשמאלא. כשמתעצם הכח הדמיוני באדם, להיות בעצמו, מצד השפעת הדמיון הפנימי שלו, מתפעל בעצמו על יתרונותיו, הוא אות שאיננו מכיר כלל ערכו האמיתי, וחסרונותיו נעלמים ממנו לגמרי ואיננו יודע כלל ערך חולשתו, על כן יראה להיות מסתכל בעצמו. והנה עיקר ההכרה היא בפנים, ובפנים העיקר הוא החוטם, בחוטמא אשתמודע פרצופא, ואין מעידים אלא על פרצוף פנים עם החוטם. על כן רק חלק החוטם יוכל אדם לראות מצורתו על ידי הסתכלות, להורות שיש יכולת לעיקר האופי שלו להיות מוכר לו. על כן ליחזי אטרפא דנחירי' דשמאלא, שיעוררו בסגולה לצמצם השקפתו על מגרעותיו, ואז לא יפול בעינא בישא דעצמו.

<h2>יב</h2> 
יש שהאדם עומד במעלה עליונה במוסר ובהשכלה, ומתוך מעלתו איננו יכול להסתכל בדברים הקטנים, אף על פי שהם גם כן יתרונות, אלא מפני שהאדם הוא מוגבל בכחו ועל ידי מה שימשך לדברים הקטנים יוכל להפסיד כח יותר גדול בשלימות על כן איננו נמשך לדברים שפלים אף על פי שיש בהם יתרון, מפני שהנו מפסיד יותר מתיקונו. אבל במדת השלימות של אין סוף, נכללת השלימות של כל הפרטים היותר נמוכים וקטנים. המגביהי לשבת המשפילי לראות. ולא עוד אלא שהדברים הקטנים מצטרפים להשלמה היותר עליונה, ונמצא שאינם באמת דברים קטנים כלל. אמנם מי שבתחילה היה לפי מצבו מוכשר לעיונים הקטנים, אז בהתעלותו מצטרפים ומתעלים הדברים הקטנים, בין מצד כמותם, שעל כל פנים ריבוי רשמים בנפש מעשירים אותה, בין מצד האיכות, שהם מרחיבים את היסוד הכללי לדברים הגדולים. על כן אף על גב דבבל היא ארעא דחשוכא, מכל מקום חד מנן כי אתי להתם הוי כתרי מינייהו, שמצטרפים יתרונות הבאים מצד ההסתכלות הקטנה.

<h2>יג</h2> 
עבודה זרה משפלת את מושג האלהות לשפלותו של האדם, על כן היא ההשחתה היותר גמורה. ותולדתה, שהיא עשיית פסל מוחשי אפילו לשם שמיא, כיוצא בה משפלת את הציור של רוממות האור האלהי שבנפש האדם, שממנו נמשכים כל חמודות. אמנם המצות המעשיות, וכל פרטי עבודת ד' שבפועל ומעשה, וכל הציורים האמוניים הבאים בכח השיר של קודש, הם מרוממים את האדם למושג האלהות, ומשאירים את המושג עצמו לפי ערכו הגדול, על כן הוא יעלה תמיד ויוסיף חיי עולם לדבקים בו. ואתם הדבקים בד' אלהיכם חיים כולכם היום.

<h2>יד</h2> 
פגם הברית גורם שכל דבר קל מגרש אותו מציור שלימותו. והסיבה, מפני שעל ידי ההשחתה המעשית ביסוד המוסר והשכל היותר נעלה, יסוד חיי העולם, חיי העתיד, פועל החשכה פנימית שאי אפשר לו עוד להכיר לאמתתו כל ערך של כל ענין נחמד וקשר אמיתי לכל ענין תכליתי מוסרי, שהם כולם ענפים מהמוסר המחוקק למטרת חיי העולם של העתיד היותר גדול. על כן כל ציורי המוסר הם בו ברפיון וצריכים סעד גדול, ועלולים להפגע מכל דבר קל. אבל אחרי ההתחזקות בתשובה מאהבת ד', והעיון באגדה, שמתוך כך האדם מכיר את מי שאמר והי' העולם, מאיר עליו כח יסוד הטוב, ומתחילתו נעשה על ידי האמונה, אף על פי שאיננו מרגיש בציור פנימי, ואחר כך משתלם בו גם כן האור הפנימי. והריחוק עצמו נעשה קירוב, שמתוך שאור הצדק המורגל אינו פועל עליו כבר להחיותו, הוא מוצא בעצמו צמאון להעלות את הציורים למעלה יותר עליונה, ונמצא שהזדונות מתהפכות לזכיות.

<h2>טו</h2> 
לא כל הרשמים הבאים בנפש פועלים עליה לטובה, כי הרבה מהם פועלים לרעה גם כן, ועליהם נאמר העבר עיני מראות שוא. אבל אין דבר שלא יפעול על הנפש, מכל רושם הבא עליה, בין מצד מצבה בין מצד מקריה. על כן כל מיני המצבים שעוברים על האדם לכל פרטי פרטיהם וכל מקריהם היותר שונים ויותר דקים, הכל הם מילואים למלא בהם את צביון הנפש, ועל ידם תטביע את חותם פעולותיה, מחשבותיה ורגשותיה. והכוחות השופעים ממנה על העולם הכללי, תלויים הם באיכותם לפי ערך התיחשם לאותם הרשמים. על כן אין לך כל רושם עובר על האדם שאינו נועד לתעודה. וחייב האדם להיות שמח בכל העובר עליו, ולדעת שהכל הם תוצאות מהמחשבות הטובות שד' חושב על יצוריו. ובודאי יוצא הדבר אל הפועל ביותר על ידי הידיעה הכללית והפרטית בערכם של הרשמים, ויחושם זה לזה ולהכלל. ואינה דומה הפעולה למי שמשיג את הענין בדרך כלל, למי שמשיגו בפרטיות, והכל תלוי באיכות ההשגה ובהירת ציורה, שמתחלף לפי מעלת האדם והכנותיו הקודמות. והן הן העלאת הניצוצות, שראוי לכוין עליהם בכל ענין בתור בכל דרכיך דעהו לרבים מבעלי עיון ומארי דחוכמתא.

<h2>טז</h2> 
אריכת המחשבה היא דבר מוכרח, למי שמגיע למדה זו שיש לו מה לחשב ומה לברר. וכשהוא מקצר בזה, לא מבעי על ידי מה שמפנה לבו לבטלה, אלא אפילו על ידי עסק תורה ומצות, מכל מקום כיון שאינו גומר מה שמוטל בחוקו להגדיל כח הכרתו הפנימית, הרי הוא מפסיד לעצמו, ועת ומשפט ידע לב חכם.

<h2>יז</h2> 
הדר בארץ ישראל דומה כמי שיש לו אלוה. רבותא קמ"ל, דאפילו כח הדמיון שבארץ ישראל הוא גם כן מיוסד על יסודי האמת והטהרה, שתמציתו הכרת אלהות. דומה כמי שיש לו אלוה. ודמיונות שבחוץ לארץ הם חשוכים ומחשיכים ומרחיקים את האדם מקונו, על כן הדר בחוץ לארץ דומה כמי שאין לו אלוה. על כן גם הרעיון הדמיוני יש לו בארץ ישראל מעלה חשובה. על כן היתה ארץ הנבואה, שצריכה גם כן לעילויו של כח המדמה והשלמתו כדברי הרמב"ם במורה נבוכים. על כן היא מכפרת עון, כי עיקר פגם העון הוא מפני שפועל להחשיך את מאורו של כח הדמיון, שאין השכל יכול לו, אבל בארץ ישראל גם הדמיון עצמו איננו מחשיך, כי חיי נשמות אויר ארצך.

<h2>יח</h2> 
התשוקה הפנימית שבנפש להיות משכיל בפועל, היא מיגעת לפעמים יותר מהראוי. על כן צריך לפנות רק למטרת קנין נשגב זה, אבל לא לבקש שיבא כולו בבת אחת ובכל עת, כי אם לשמח בחלקו בלכתו בדרך טובה, בידעו שהוא הולך ומתקרב לתעודה זו של ההשכלה הפעלית, שיציאתה אל הפעל תלוי בבירור הידיעות לפי עצמיותם וחוזק התעצמם בנפש. בין עובד אלהים לאשר לא עבדו, בין שונה פרקו ק' פעמים לשונה ק"א פעמים, שהכל תלוי כפי החוזק ועומק הרושם שעושה המדע, שהולך ומתעמק על ידי החזרה.

<h2>יט</h2> 
הערך של טובת דבר טוב, וכן של רעת דבר רע, איננו יכול להתברר ולהתבחן רק מצד פעולה מיוחדת, כי אם בהיותינו מבחינים מה תהי' התולדה היוצאת מהקיבוץ של טובות מתמידות ומתפשטות בהמון רב וזמן רב, וכמה יפסידו הרעות בהתפשטם. וכח המוסרי מתפשט מהכח הכללי על הענין הפרטי, לתן לו צורה נהדרת בטובה, ונעכרת בהפכה. ובכלל, התולדות הנן גם כן סימן להרע וההפסד הנמצא בענין מצד עצמו, וכן לצד הטובה, ועוד במדה טובה מרובה.

<h2>כ</h2> 
האמונה המצורפת עם ההכרה הפנימית, היא הרצויה והמביאה אל הטוב. היא באה לחזק את היצור, ונובעת מחוזק כח החיים המלאים באמת. והפכה היא האיולת המתאמרת בחכמה, שתולדתה הריסה ורעה, ומתדמה גם כן לדבר שכלי, ותכליתה היא חיזוק כחות הרעות באמת, והנם מובילים לתכלית שהוא באמת מוטעה ומדמה. אבל האמונה מבלי דעת, מה שהוא כנגדה אינה מכלל הקבלתה כלל, שהרשעה המשולחת בלא השפעה שכלית איננה מביאה תכלית דמיונית. אבל האמונה הטובה בכל אופן מביאה טוב, שבאה על כל פנים מהכשר טבעי בנפש להיות נוטה למוסר ודרך טובה. על כן מצה שהיא נהמא דאסוותא ומיכלא דמהימנותא, צריכה להיות מה' המינים דגן, שאין התינוק יודע לקרא אבא ואימא עד שיטעום מהם. אמנם גם יוסיף על ידי זה מכאוב, מפני החסרון שבכח הדמיון לקלקל הדברים על ידי העקמת השכל, על כן הם באים לידי חימוץ, שהם גם כן בכלל לחם, אלא שהוא לחם חמץ, בלתי מוביל לאותו התכלית שטבע הטהור של האנושות בנוי עליו, כי אם מבולבל עם שינויים שעכרוהו אחר כך. אבל מה שהוא חוץ לה' מיני דגן, אינם באים לידי חימוץ אלא לידי סרחון, שההפוך מהאמונה הבלתי שכלית איננה דבר מסודר כלל, ולא אמונה כזאת היא יסוד המבוקש, כי אם דוקא אותה שבהעדר שמירתה תוכל לבא לידי חימוץ. רק אז יתקלס עילאה, בהיות ההכרה משתלמת על ידי המדע המבורר המופיע על הבנת היסודות האמוניים לאמתתם.

<h2>כא</h2> 
מה שהרשמים הטובים מתורה ויראה נעלמים מהאדם אחרי שכבר זכה בהם, הוא כדי שיוסיף לחדש ציורים על ציורים לטובה. והנעלמים אינם כי אם עולים מחוג האדם למקום שעושה פירות ושאין היד שולטת, אבל הם קיימים, ונמצא שמחיקתם היא טובת האדם, להוסיף רכוש אמיתי. וזהו מענין האיסור של הטלת קנקנתום בתוך הדיו, כדי שיהיה כתב שיוכל להמחות, וזהו שבחו ויתרונו.

<h2>כב</h2> 
יש מי שכח ציורו גדול, על כן כל דבר הדומה לכיעור פוגם בו, והוא צריך להיות מדקדק מאד במעשיו. אמנם גם לו להיות שוקל הדבר בפלס ישר שלא להפליג יותר מדאי. ויש מי שהוא אדם גדול ובעל שכל, ואין כח המצייר שלו גדול כל כך, אין הדיוק המתיחש לחסידות במעשה פועל עליו כל כך. ויש מי שציורו גדול ובהיר כל כך עד שמקבל את ההטבעה של המשפט הישר יפה, ואינו צריך לשום הפרזה של חסידות מעשית. ובכל אופן, הגבלת הדרך תלויה בבירור הלכות ומשקלן בעומק עיון וידיעה הגונה, שאז הדעת מתישבת יפה בגדרי הזהירות. ובמיעוט הידיעה החובות מתכפלות מפני ההסתפקות, והעול מתרבה למשא על הנפש, על כן לא עם הארץ חסיד. ואולי יש יחש לאלה בין עבד לפני המלך לשר לפני המלך.

<h2>כג</h2> 
בשחיטת יצר הרע, הרשעים והצדיקים, הללו בוכין והללו בוכין. הללו בוכין איך לא יכולנו לכבוש את חוט השערה הזה, והללו בוכין איך יכולנו לכבוש הר גבוה כזה. דבר שיסודו בדמיון כוזב, כשיסור הכח הדמיוני, אז יתגלה כח האפיסה והריקניות שבו. אמנם דבר שיש לו יסוד חזק במציאות וצורך ותעודה שכלית, אף על פי שהדמיון לפעמים מסביר לו פנים, מכל מקום בהסתלק יסוד הדמיון יש שיראה גם כן לדבר גדול. ויש שעל ידי הסרת הדמיון, עוד תראה ביותר תעודתו המושכלת ויגדל עוד ערכו, סימן לדבר, ועיניכם תראינה ואתם תאמרו יגדל ד' מעל לגבול ישראל. והנה היצר הרע בכלל ודאי יש לו תעודה נכבדה. כי הכוחות הרעות, אף על פי שהם מסבבים רע לעושיהם ולנמשכים אחריהם, מכל מקום הם נדרשים לכלל המציאות כמו הכוחות הטובות ממש, אלא שאיכות הצטרכותם למציאות איננה באופן אחר כי אם כשתעשה דוקא על ידי מי שמתפתה מיצרו ואיננו נזהר מליפול במוקשים על ידי שרירות לבו. ואם רק יבא למדה זו להיות רואה בעין פקוחה את דרך האמת, שוב כל מה שיעשה לזו התכלית, לא יביא את אותה התועלת הצריכה לצירוף החלק הרע אל הטוב, שתעשה דוקא על ידי עושי רע, ומשתכלל במציאות אמנם דוקא על ידי ביעורם וכליונם וסבילת יסוריהם של אותם הכוחות הרעות עצמם. על כן בדרך כלל עולה קילוסו של הקב"ה מגיהנם כדרך שעולה מגן עדן. והנה מה שמתיחש אל ההדרכה המעשית לאדם, קבועים הם יסודות הטוב והרע המוסרי, ואין רשע נמשך לרע כי אם על ידי המשכו אחרי דמיון יצרו הרע על ידי הכחות הדמיוניים, אבל בשום אופן אין המניע את הרע מוצא יחש בעצמו עם התכלית הכללית של צורך הרע. כי אם הי' בא למדה זו, כבר לא הי' רע מוחלט בפועל, ולא הי' ראוי כלל אפילו לתעודת הוצאת רע הכללי עצמו, כי אם כבר הי' נכנס לצד הטוב, כענין גדולה עבירה לשמה. על כן המשכת הרשעים היא כולה מצד פרטיות המסרם ברשות לבם ואי אפשריות הגברתם על שקרותו של הדמיון, המראה להם את הרע לטוב ואת החושך לאור. על כן בראותם את אור האמת, יתגלה להם ערך האפס הנמצא במה שנמשכו אחריו. אמנם הצדיקים הם כבר למודים להיות נמשכים אחר הטוב הכללי ומכניעים את הטוב הפרטי לגביה. הם, בראותם שהרע עם כל אפיסתו מצד הדמיון יש לו כמו כן תעודה כללית, שישמשו בעולם הכחות הרעות שיצאו אל הפועל דוקא על ידי עומק הרע, הם מתפלאים לומר, איך יכולנו לכבוש הר גבוה כזה, לולא היתה התעודה הטובה שיש להמציאות שסיבב הכח המעיר לעשות הרע בכלל נגלית לפנינו ומצטרפת עם הכח הדמיוני, היתה בודאי קשה להכבש. אמנם הקב"ה איבד דרכן של רשעים מנגד עיניו, שלא תתראה בחוג הבחירה שיסוד הצדק והרשע עליו בנויים. אבל בהתגלותו בכל ערכו, יראה באמת להר גבוה, כלומר שיתגלה ערך תעודתו החזקה במציאות הוייתו, שאם כן כל תביעותיו הם ממשיות לפי האמת, אלא שעומק היותר נעלה של האמת לאמתתו, נגלה דוקא על ידי כיבושו ושלילותו. אבל איננו בשום אופן חוט השערה, דבר המתבטל באפס יד, כי אם הר גבוה שכח ענקי דרוש לכובשו. וזהו כח הבחירה הנפלא מאד בעוזו, שנגמר בעצם על ידי עזרתו של הקב"ה, ולולא הקב"ה עוזרו אינו יכול לו, ולא ניתן רשות לעין לראות, ואלמלא ניתן רשות לא היה אפשר לעולם לעמוד מפני המזיקין. ושרו של עשו המתאבק עם יעקב, טרם שעלה השחר אין לו רשות כלל לגלות את שמו, כי אם משיב למה זה תשאל לשמי. שכיון שתעשה למטרת השם, היינו התעודה שהיא חפץ טוב, כבר לא יצא זה התכלית המכוון מהרע לעמקו. על כן הקב"ה באמת מעצים כחם של צדיקים לעשות רצונו.

והנה פרטי הכוחות והפרטיות הדקות שבמציאות הנם נחלקים למדריגותיהם על ידי החילוק של הבחירה הגלויה באדם, ביחש לשכר ועונש, ועל ידי הבחירה הכמוסה, ביחש לחילוק המדריגות בכלל, על פי היסוד דהכל צפוי. והנה כדי להרים את הערך של כל כח היותר שפל שבמציאות, צריך שיתגברו עליו בכמותם ואיכותם הכחות הטובים שמתגברים על ידי כח הבחירה לטוב. על כן כל מי שהבחירה הגלויה עתידה להיות בו יותר חזקה לטובה, ניתן לחלקו כחות יותר עמוקות ברע, כדי להשתמש בהם לצד הטוב. ויועיל חוזק שלהם לעצמו, לכללותו, ויועילו גם כן לעצם הכחות בהפיכתם לטובה, העלאת הניצוצות ותיקוני הנשמות המפוזרות. על כן רבי עקיבא, לפי גדולתו נתנו לו כחות היותר עמוקים בעמקי הרע להשלימם, כי לפי גודל ערך נפשו הי' בו כח לתקנם, ולפי רכותו ורוחניותו הי' צריך לבסיס חומרי כזה, כדי שיוכל להתחזק בדרך מיצוע שלא להתפשט לגמרי מחומריותו. על כן בכל מעשים הטובים לא הי' אפשר לו להעלות את הניצוצות האחדים שבאו לו דוקא לגורלו מאבותיו שהיו נכרים, כי אם במה שהיה מצטער כל ימיו על פסוק ובכל נפשך, ודוקא על ידי מסרקות של ברזל, שמתוך שכל מה שאפשר להעלות על ידי הבחירה המעשית שבידו של אדם כבר העלה, ונשארו רק אותם החלקים שאינם יכולים לעלות כי אם על ידי רושם עמוק כזה של מסירות נפש נשגבה כזאת. ובהיות האדם מגיע למדה זו, אין הניצוצות מתדבקים בו, אותן שהם צריכים להתעלות מצד ערכם הרע, כי אם מצד שימושם הטוב. על כן אינם מרגישים כלל צער הקדושים הללו, גם בשריפת אש ומסרקות ברזל, כי הצמאון הגדול החודר עד עומק הנפש והבשר, להשלים חפץ עליון, מהפך את הצער היותר עמוק לרגש עונג היותר נעים, שנועמו מתגדל דוקא על ידי התרבות הצער, כנועם חום האש למי שנתקרר על ידי קרח נורא. והנה מדה זו היא למעלה מכל דיבור והגיון מוגבל ומכל מוסר חוקי הנוסד על אדני הבחירה הגלויה המתיחסת לשכר ועונש. על כן מלאכי השרת תמהו זו תורה וזו שכרה, ואפילו משה רבנו ע"ה תמה, מפני שיסוד התורה צריכה להיות דוקא מצד הבחירה הגלויה, רק הארה דבחירה הכמוסה מאירה בה בעולם הזה. והתשובה על זו תורה וזו שכרה היתה האמיתית, היותר שלמה, שתוק, מפני שהדבר למעלה מערך דיבור. שמי שבא למדה זו של מחקר באלה הענינים, אינו צריך כלל שילמדוהו ויורוהו בדיבורים פרטיים, כי אם הוא מבין מדעתו. ותוכן הדבר מה שאינו מתאים ליסוד הבחירה הגלויה דשכר ועונש, הוא מפני שכך עלה במחשבה לפני, והמחשבה היא לפני מי שאמר והי' העולם, מלך מלכים הקב"ה, דהיינו עומק האמת הנעלם מאד לפי עינינו ועיני הנבראים הטרוטות בכלל, שאנו מתארים את שמות ד' ית' וכינוייו על פי השגותינו בבריאה ובהשגחה הגלויה. אבל מה שנשגב ממה שישפע בנוהג על שכלינו מצד ההנהגה ההוית וההשגחה המושגת, היא לפני הערכים המורגלים לנו, ומצדה לא יצאה כל הבחירה לפעל כי אם חלק ממנה, ומה שמתיחש לזה החלק, שם הצדק הוא עצמי, לא מקרי כשכר ועונש הגלוי, ואין יד שום כח פרטי מגעת שם, כי אם מי שלפניו גלויים כל תעלומות והמון נסתרות שמבראשית. כך עלה במחשבה לפני. וזהו חלקם, החלק שנפל בגורלם מעלמין דתוהו, ממלכין דמיתו, הוא בחיים, שאינם מתיחסים להם מצד הרע והמות כי אם מצד החיים. וזהו מה שמטיבים להחלקים עצמם, מטיבים על ידי זה לעצמותם ופנימיותם. כי על ידי העובר עליהם משיגים בפנימיות הדבר הצפון, שהוא עונג היותר נשגב שבהשגה, מה שאי אפשר כלל שתהיה כל כך ידועה על ידי שום לימוד, כי אם על ידי מה שאפשר לאדם לחזות מבשרו ומנפשו. אין חכם כבעל הניסיון. חלקם בחיים, וצפונך תמלא בטנם. ואותם הכוחות הנפלאות הם ראויים לקבע מקור יסודי לדורות הבאים להיות מעיין נובע אור ודעת אלהים. ישבעו בנים והניחו יתרם לעולליהם.

<h2>כד</h2> 
ציצית, למען תזכרו ועשיתם את כל מצותי, הוקרת הפרטים. כמו שהבגד מכובד מצד צרכו החומרי והמוסרי, כן צריך החוט להיות מכובד, מפני שאם אין חוט אין בגד, וכל נימא ונימא מצטרפת לבגד גדול כמו שכל פרוטה ופרוטה מצטרפת. וכן כל מעשה וכל ענין פרטי מצטרף להשלמת הכלל כולו, וכמו שהכלל חביב בטבע מפני שאורו מורגש, כן צריך להיות הפרט נחמד וחביב, החוטים הפרטיים שמהם נארג הצדק. צדק לבשתי.

<h2>כה</h2> 
טעם איסור טומאת מתים בכהנים, מפני שהם מורי העם, ומרוחם נאצלת ההשפעה על הסגנון המוסרי, והמוסר שבתורה הוא מיוסד על אהבת החיים, שהרי מצינו אפילו במשה רבינו ע"ה שבקש והתפלל על החיים, והיינו שהתשוקות הטבעיות הטהורות הן הן השלמות מצד עצמן, וכן אהבת החיים היא השלמה עצמית באמת. והמוסר שממנו יוצא שנאת החיים יתכן להיות רק בתור רפואה מרה הניתנת לפעמים למחלה רעה שלא תתגבר, אבל אין זה היסוד הקבוע שבאורח החיים. על כן הרחיקה תורה את כהני ד' ממעמד המות, שלא ישפיע על רוחם, הנח יותר לקלוט השפעה רוחנית, סגנון הדרכה לשנאת החיים. ובאמת הדרך לאהבת החיים המלאה, היא רק היא תעורר את האדם לאהבת חסד וטוב, כדי להיות החיים ממולאים כראוי, והם מעירים את האדם גם כן להשביע נפשו באור ד' כדי שישפע עליו חיי עולם באמת.

<h2>כו</h2> 
מנהיגי הציבור ויחידיהם, שהם דוגמת שבת, הם הגדולים שאינם צריכים להסכמת הציבור, כי אם הם מצד עצמם הם גדולים, דוגמת שבת דקביעא וקיימא. אמנם מי שצריכים דוקא שיסכימו עליהם הציבור, ואז בצירוף מה שיש להם מהיתרון יכולים לפעול, הם דוגמת יום טוב, דישראל הוא דקדשינהו לזמנים. ויש בהם דמיון לחול בענין מלאכת אוכל נפש, והיינו שהחומריות והפרטיות תופס אצלם איזה מקום, מפני שלא עלו עד מעלה כזאת שימצאו את חייהם כולם במושג הכללי והאידיאלי, הטבת הכלל ותיקון ענינם. אמנם הרושם שפועלים המנהיגים שהם הרבה יותר מן העם, הוא עצום לשעתו מפני כחם הנשגב, אבל פעולתם היא מצד עצמם, לא מצד הציבור שהם למטה מהם הרבה. על כן אין ניכר כל כך רושם של הנהגתם בפועל אחר כך, דוגמת דרך נשר בשמים, דרך אניה בלב ים, דרך נחש עלי צור, והיינו צור דהכה משה, ובמי מריבה היה סלע, ומצד גדולתו של משה רבינו ע"ה היתה הנהגתו למעלה מערכם ולא הי' ראוי שישאר הרושם של נבואת תורה בגלוי, כי אם לא קם בישראל כמשה עוד נביא, וצור תעודה חתום תורה בלימודי, וכיון שניתנה תורה למשה שוב אין נביא רשאי לחדש דבר מעתה. אבל אחר כך הרושם הוא בהעלם תמידי, אתפשטותא דמשה בכל דרא ודרא, וכן קדושת השבת משפעת בכל ששת ימי המעשה, אבל רק בהעלם, וכל מה שתלמיד ותיק עתיד לחדש הכל נובע מהלכה למשה מסיני, ואפילו דברים הנעלמים שלא נתגלו למשה ונתגלו לר' עקיבא, מכל מקום כשחזר לאחוריו שמע דמטו בה משמיה דהלכה למשה מסיני ונתישבה דעתו, והיינו הפעולה שבהעלם. אבל יום טוב יש לו אסרו חג, מה שאין כן שבת, וכן מיום שחרב בית המקדש עלמא קאי אקדושא דסדרא, שממשכת כח התפילה גם עם הציורים שבעולם המעשה, ואאמן יהא שמיה רבה דאגדתא, שהוא על הלימוד המיצוע, מה שאפשר להיות מוסבר גם כן לפי נמוכי הדעת של הציורים הפשוטים הבלתי כל כך מדוייקים בענינים הרוחניים, אבל הם מאדירים את היסוד המוסרי לפי ההסברה האפשרית עד עלותם למעלה יותר רוממה, דהיינו הדרגה שאינה מתרוממת כל כך עד שיגיע למעלת אי אפשרות ההכרה למונהגים בערכי'. באופן כזה יש קצת יתרון, שאפשר להשאיר רושם גם כן אחרי הפעולה כערך אסרו חג. על כן לא הוזכרה בתורה המשכת ערכו של משה ביהושע כי אם על ידי נתינה מהודו, שהוא ענין הסגולה הפנימית, אבל המן פסק ולא נסתפקו כי אם ממן שבכליהם ואחר כך אכלו רק מעבור הארץ. על כן מצויין הוא ערך ימי עולם משה עבדו, דהיינו ימי משה, ואחר כך אין להם רישומם הגלוי, אבל ימי יהושע נמשכו גם כן בהזקנים שהאריכו ימים אחרי יהושע. ויש חותם ויש מחוקק. החותם בשעת פעולת חותמו אין האותיות הנחתמות נראות, מפני שהחומר הנדרש להחזקת האותיות מעכב עליהם, וכן בשעת החתימה אין הנחתם ראוי כל כך להיות הרושם אמיץ, מפני שצריך להיות רך כדי שיטבע בו החותם. אמנם אחר כך כשיגמור החותם פעולתו מתגלים האותיות הנחתמות, ומתקשה הנחתם, כדי לקבע על האותיות טבע של קיום קבוע במשך הזמן. משה רבינו ע"ה נקרא מחוקק, שתיכף מתגלה כח הפעולה וכח קיומה. לכל האותות והמופתים והיד החזקה אשר עשה משה לעיני כל ישראל. ומנהיגים האחרים, ההנהגה מתחזקת באופן שמתרחקים מהמנהיג, והדורות האחרים הבאים מכירים לטוב ערך הפעולה, אז נצמח גודל הערך שהוא הערך האמיתי שמתברר במשך הזמן, ככמה תקנות שמצינו דגזור בית דין ולא קבלו עלייהו עד דאתו בית דין אחר וקבלו. ובודאי שהועיל השפעת בית דין הראשון, והדבר תלוי בעיקר אי איכא הגוי כולו, דוגמת יום טוב דישראל קדשינהו לזמנים. אם כן, הדבר הנחתם הוא רק לשעתו תלוי ברצון הציבור, רק אחר כך מתחזק הדבר כחומר החותם, עד שחמורים דברי סופרים יותר מדברי תורה, וחיויא דרבנן לית ליה אסוותא. אבל זהו כשכבר איכא הגוי כולו. אבל תורה אינה תלויה כלל בהסכמה, ובאה על ידי כפיית הר כגיגית, ותיכף הוקבעה בעוזה המלא, על כן נקרא מחוקק, החוצב בצור, מבלי הרכת הנחתם, רק בכח החקיקה האדירה. קול ד' חוצב להבות אש. ואצבע אלהים כותב מכתב אלהים בלוחות של סנפירינון, שמבקע אפילו פטיש וסדן. חרות על הלוחות.

<h2>כז</h2> 
הרגשות הפנימיים אינם בידו של אדם להעלותם, כי אם המעשים. על כן ישתדל האדם להיטיב המעשים לתכלית עצמם, גם לתכלית הטבת מצבו הפנימי, ועיקר מגמתו יהי' קביעות הרצון לטוב. ולא יחרד הרבה על רגשות פרטיים שאינם מחשבות של רצון קבועות, שהם אינם באים כי אם משירי הרצון שאינו הגון, ובקביעות הרצון להיטיב על ידי התחזקותו במעשים, הוא מתחזק, ועל ידי זה הרגשות שאינם לטובה פוחתים והולכים, והנפש מתמלאת בכבוד ורוח נדיבה. ויש לשמח בבירורו הפנימי שהוא חפץ בחפץ גמור להשכיל ולהיטיב, להתקרב לחפץ ד' ודרכי יושר, אף על פי שהפרטים אינם מצוחצחים לפניו, מכל מקום על זה נאמר ואורח צדיקים כאור נוגה הולך ואור עד נכון היום.

<h2>כח</h2> 
כל דבר מושכל צריך לצאת אל הפועל, והכל הוא מעלה שלימות, והם פרטי גילוי רצון העליון לפי הכרת בני אדם, ובודאי הם כלולים במחשבה העליונה. על כן צריך אדם לפשוטיה דעתי' כמה דאפשר, ואין לך רמז היותר רחוק שלא ניתן להאמר. ואין ראוי להעיק כלל לכח היצירה שלא יוציא אל הפועל מה שיוכל, כי אם כשהוא דבר של תוהו או של הפסד. אבל כל שיש בו ערך, בין ערך של חידוש בין ערך של הוספת רושם בדבר ידוע, כבר ראוי להחזיק בו, לרשמו, לחזקו ולקיימו. ולפעמים יוצא רישומו אל הפועל בהמשך הזמן על ידי הזדמנות התאמה לשברי רעיון, שבצירוף יעשה דבר גמור ונכון.

<h2>כט</h2> 
סוסי אש המה אתוון דאורייתא. מה שאין האדם משיג מעומק הרעיון בכחו העצמי, על ידי חיבורו עם אות שבתורה מתגדל כח היצירה ועולה הרבה יותר מכחו, כמהירות הנסיעה ובטחונה על ידי הרכב. יש רגלי, שהולך בכח עיונו בענינים העיוניים שבתורה בדרך כלל, ואינו נעזר במובן הענינים על ידי אותיות התורה. ויש מי שאין בו כח ללכת רגלי, והולך על אתוון דאורייתא גם באותם הענינים שהם פשוטים וראוי לאדם בריא ללכת בהם רגלי בכחו העצמי. ויש שכל מקום שיש בכח ללכת רגלי הולך, ומשתמש באתוון דאורייתא לא מפני חולשתו, כי אם כרוכב על סוס לכבוד, כדי לעטר יותר את הענינים, או לרכוב במקום שאי אפשר שמה לבא על ידי כח עצמו כי אם על ידי צירוף הדרישה לאותיות התורה.

<h2>ל</h2> 
ישנם אנשים שאינם יכולים לפרוש מן התורה והיראה, ואם יפרשו אפילו לשעה קלה לעניני העולם הם נפגמים. והנם דוגמת דוד המלך ע"ה שלא היה ישן כי אם כשינת הסוס, והיה עומד תמיד על המשמר, והוא הדין מי שאינו יכול להיות יושב בטל שכישן דמי.

<h2>לא</h2> 
ישנם בעלי כשרון שמשכללים ידיעותיהם מהשקפות שמחוץ להם, הסובבות אותם, ומתוך כך הם באים ומתקרבים גם כן להמושגים שבפנימיות. וישנם כאלה שמקור שכלולם הוא רק ערך המתברר בפנימיותם, והם הולכים ומרחיבים את גבולם לעולם החיצוני, כענין ב' ציורי הבריאה, אם עולם מצדדים נברא ובא עד האמצע על ידי ההתפשטות הצדדים החיצונים לצד פנים, או עולם מאמצעיתו נברא, מציון מכלל יופי, שמשם משתיתו של עולם. וכעין ההבדל של מטרא במערבא סהדא רבה פרת, לנהרא מכיפיה מיבריך. וכל אחד יבחין ידיעתו בערכו.

<h2>לב</h2>
כל הידיעות הרוחניות שבתורה הם כדמות גבולים מסומנים לבא אליהם על ידי השתדלות באמצעים המביאים להם, על פי ההכנות הראויות. ומי שירצה לבא אליהם ישר, בלא שימת לב ליסוד ההכנות, תחת דברים של אמת יביא לו דמיונות, והוא כענין טמן עצל ידו בצלחת, גם אל פיהו לא ישיבנה.

<h2>לג</h2> 
ההתערבות עם הבריות לפי ריבוי סגנוניהם, וקבלתם בסבר פנים יפות, מחזקות את הטפוס המוסרי של האדם, כשמתחזק תחילה בדעת וברצון אמיתי של יושר וצדק. ואינם יכולים לטשטש כי אם למי שאין מטרתו מבוררת לו, שהוא נמשך לכל רוח הבא לו מן החוץ, ובריבוי ההשפעה מהחוץ תלקה פנימיות עצמיותו, וכיון שאין לו חוזק עצמי, אין לו יסוד ובסיס לאמת וצדק. אבל הדעה המבוררת, והרצון השלם הנקנה על ידי בחירה במדות טובות ובדרכי ד', אז לפי ההתנגדות החיצונית יתגדל יותר כשרון תכנו הפנימי ויתחזק, כי כן טבע כל התאבקות, להוסיף עצמה במתאמץ להחזיק מעמד ולהוסיף כח ועז.

<h2>לד</h2> 
יסוד הבטחון והשמחה נובע מהבירור הפנימי, שאין לחפוץ, גם לעניני עצמו, כי אם את מה שהוא חפץ אדון כל ב"ה. ואז ימלא אדם שמחה ואומץ לב כפי מדת בירור דבר זה בלבבו, ולפי ערך התאמת כל ארחות חייו לזאת המדה העליונה.

<h2>לה</h2> 
כל אדם צריך להרחיב שכלו כפי כשרונו, בפרט בכל דבר המתיחש לעיקר השלמתו ושורש נטייתו, שהיסוד הראשי הוא דעת ד'. ומי שהוא מוכן בכחות של הרחבה, אי אפשר לו בשום אופן להסתפק בקיצור וצמצום.

<h2>לה1</h2> 
כל מי שכחו יותר גדול בעיון ובמוסר, יוכל להגביה דברים שפלים יותר ולהשתמש לטובה בכחות רחוקים ביותר, עד שרבי מאיר שלא יכלו חביריו לעמוד על סוף דעתו הי' יכול ללמוד תורה מפומי' דאחר, כי הי' יכול להוציא תועלת גם מהדבר היותר מזיק. על כן הי' כתוב בתורתו כתנות אור, תחת עור המחשיך, וטוב מות, שהי' יכול גם כן מעומק הרע להוציא מקור חיים. והחיים הללו שהכוחות הרעות הם נהפכים בו לטוב, הם גבוהים בערכם מאד, מפני שיש בהם חוזק גדול ועמוק. אמנם לא הכל יכולים לבא למדה זו, על כן נסתמן מכל מקום רבי מאיר בשם אחרים לגבי שאר בני אדם שלא יוכלו לקנות מדתו הגבוהה שאינה הולמת להם. ואולי כשם שהי' רבי מאיר יכול להפך מושכלות העיוניות לצד הטוב, כן הי' רבי נתן יודע להשתמש במושכלות המעשיות, והי' יודע לקחת יסוד גם כן ממקומות אחרים ונימוסי עמים בעניני המשפטים, להתאימם לדין תורה על פי הערכה נכונה, מה שלא הי' יכול אחר לעשות כן, על כן הוא דיינא דנחית לעומקא דדינא. ואף על פי שכיון שיסוד הדברים הם מעלתם, לא נדחה שיטתו בכלל מהלכה כשם שנדחו דברי רבי מאיר, מכל מקום זהו דוקא אחר שכבר לקח וטיהר אותם בכלי קודש, אבל לעשות כמעשהו לא יוכל כי אם יחיד מיחידי סגולה, היודע להפכא חשוכא לנהורא ומרירו למתיקא. על כן נקרא גם כן בשם יש אומרים. הנשיאות אמנם היא כערך הרבים, על כן היתה נטייתם גורמת להביא איזה התחלקות בינם לבין הנשיאות. ומכל מקום הוכר שהדבר נמשך מפאת יתרונם, אלא שאין דרכם כבושה לרבים, ותעודת נשיאות ומלוכה הוא כלל העם, ברב עם הדרת מלך, והכנעת היחידים בא לשם תיקון הכלל.

<h2>לו</h2> 
כלים שאינם מקבלים טומאה הם, א' גיסטרא שנשברה בכדי טהרתה, ב' כלי אבנים, ג' כלי גללים, ד' כלי אדמה. יש לומר דטהרת הנפש שאינו עלול לחטא הוא או על ידי מה שכל כך החליש כח יצרא בתשובה של יגיעה עד שכחו חלש מאד ואינו יכול לעשות כל עניני חושיו כראוי מפני התחלשותו, והיינו שניקב בכדי טהרה. כלי אבנים היינו שהוא מתנהג רק על פי טבע האנושי טרם התפתחות המלאכות, והיינו תקופת האבן. ג' מי שכח הרע שבו פונה לא לדבר שמחוץ הוא נאה, כי אם שהוא מכוער לגמרי. אינם נמשכים אחריו היינו כלי גללים. ד' שאף על פי שהוא משתמש יפה בחושיו ולא חסר לו שום חוש לכל מיני עונג, מכל מקום הוא חלש הרבה בהרכבתו, דהיינו כלי אדמה שלא הוסקו בכבשן. כל אלה הם עלולים לטהרה ואינם מוכשרים לקבל טומאה. ומכל מקום מוכשרים הם לכל רגש ואינם חסרים שום הרגשה בידיעת החיים, וזהו שמבדילם מטהרה של ניקב בכדי טהרתו.

<h2>לז</h2> 
כל מעלה שיש בה יתרון, אף על פי שיש שהאדם צריך ליחד את עצמו כבר לקנין מעלה שהיא מעולה ממנה, מכל מקום אינו רשאי לשלול ממנו גם את הקטנה בערך, כי אם לשום עיקר השתדלות שלו על המעלה היותר עליונה שאפשר לו להגיע, ואז גם המעלה הקטנה תהי' בידו, כענין בכלל מאתים מנה. אבל כשידמה שעל ידי החזיקו בגדולה צריך הוא לשלול ממנו את הקטנה ולמעטה בפועל, אז קרוב הדבר שתפגם אצלו על ידי זה גם המעלה הגדולה, והוא עלול להשאר חלילה קרח מכאן ומכאן. והדבר נוהג ביותר במעלות המוסר בקנין יראת העונש הקטנה, ביחושה ליראת הרוממות והאהבה שהן הגדולות.

<h2>לח</h2> 
אל תהי צדיק הרבה, ולא אל תצדק הרבה, אמר קהלת, אבל ברשעה אמר אל תרשע הרבה. דהנה יש לכל דבר שאיפה ופועל. והנה מי שאינו שואף להיות צדיק גם כן יותר הרבה מערכו, הוא פוגם, שהרי חייב אדם לומר מתי יגיעו מעשי למעשי אבותי אברהם יצחק ויעקב. אמנם בפועל צריך כל אחד להכיר יכולתו וערכו, על כן אמר אל תהי בפועל צדיק הרבה, יותר מערכך, אבל בכח תצדק הרבה ותחשוק לבא למעלה היותר עליונה. וברשעה אמר אל תרשע הרבה, אפילו במחשבה לא תחפוץ לרשע. ויש לומר שאמר הרבה, משום שהנטיות הטבעיות של האדם, אפילו אותם שיסודם הוא היצר והתאוה, מכל מקום הם טובים כשמנהיגים אותם בדרך ישרה, ואין ראוי לאבדם מן העולם ולא לכובשם יותר מדאי, בין בעולם הפרטי של האדם בין בעולם הכלל, דלא לסרוסי כלבא משום כל שבארצכם לא תעשו, כי אם להשמר שלא לעבור הגבול, שהגבול הוא הראוי, ויתר ממנו הוא הרבה.

<h2>לח1</h2> 
מעשר הבנים האמור ביעקב הוא לוי, כדברי חז"ל. אמנם קושיית הכותי במדרש רבה שאין המעשר שלם לגמרי שהרי הם י"ב שבטים, ואיך לא עישר כי אם אחד ויותר טוב הי' להרבות במעשר ולעשר שנים, יש לומר דהי' בכונה, להורות שאף על פי שיסוד קיום התורה והעבודה בישראל בא על ידי שבט לוי המיוחדים לכך, מכל מקום גם כל ישראל אינם לגמרי בני חורין וחייבים לקבע עתים לתורה ועבודה, אם כן פתוך בכל אחד מישראל קצת מעשר, על כן נשאר חלק אחד אחוז מחומש בלתי מעושר בכל אחד מישראל, ונגדם המבזבז אל יבזבז יותר מחומש, דהיינו חלק השייך לגבוה. ויש לומר דהתירוץ שבמדרש שם, משום דהבכורים שהם ד' אינם חייבים במעשר שהם קודש, ומצטרפים אפרים ומנשה, ונשארו עשרה חולין, מישך שייך בתירוץ שלנו. דבאמת קדושת הבכורות לא נהגא כי אם עד חטא העגל. ויש לומר דעד שלא חטאו ישראל בעגל היו לומדים תורה ולא שוכחים, רק מפני שנשתברו הלוחות הראשונות התחילו לומדים ושוכחים. וטעם השכחה הוא כדי שיהיה האדם עסוק תמיד בתורה, והיינו כענין דהירושלמי שבת שהי' ראוי לאסור אפילו דיבור של תורה אלא מפני שהפה הזה מסריח התירו לעסוק בתורה, והיינו שעל ידי היצר הרע השכיח באדם איננו יכול להיות דבוק בקונה הכל כי אם על ידי דיבור התורה בפועל. אבל במעלה הגדולה אפשר להיות קרוב לד' גם כן במעשים החומריים, והלימוד מה שנוגע לקיום תורה והמצות הוא קל מאד בזמן שאין שכחה, על כן כל בניך לימודי ד'. ונמצא שהחילוק שבין כהנים לישראל הרי הוא שכהנים מסורים לעבודת השכל והעיון שאין לו קץ לעולם, וישראל לעבודת המעשה, וחולין שלהם על טהרת הקודש הוא, ואינם חייבים לקבע זמנים לתורה לעצמם כלל, כי יסוד קביעות הזמנים אצל בני עולם המעשה הוא כדי להביאם למעשה, ומתוך שהם לומדים ולא שוכחים, וקרובים אל רצון ד', הם יכולים לעבוד על ידי הרחבת המעשה שהוא כולו קודש בארץ ישראל, שישובה מצוה. ולעתיד לבא ודאי יתוקן הענין, דבכורות שעלו לא ירדו, וכהנים גם כן ודאי לא ירדו, ויהיה אז המעשר בדיוק, משום דישראל יכולין לעסוק בישוב הארץ מאהבה, והיא נקראת חפצי בה, ארץ חפץ, שעבודתה היא חפץ ד'. על כן הקדים ובנו ערים נשמות וישבו ונטעו כרמים ושתו את יינם, העיקר תהי' נטיעת הכרמים, לא כמו בחוץ לארץ שהעיקר הוא הדבר המביא להנאה. וניגש חורש בקוצר ודורך ענבים במושך הזרע והטיפו ההרים עסיס וכל הגבעות תתמוגגנה, זהו ברכת ישראל בחוץ לארץ קרוב לביאת הגואל, כענין בחמישית דשבוע שבן דוד בא שובע גדול ואוכלים ושותים ושמחים ותורה חוזרת ללומדיה, כדי שיבאו על אדמת הקודש בטוב לב ובעילוי נפש מאהבת ארץ ישראל, לא מהכרח, לא הכרח גשמי גם לא הכרח רוחני, רק מאהבה. על כן אחר כך ושבתי את שבות עמי ישראל, ואז יהי' העיקר ישוב הארץ וההנאה טפילה, על כן ישוב הארץ תהיה עבודה ממש, מכל מקום היא עבודת חולין לגבי עבודת התורה. וחיוב העתים לא יהי' כל כך מוכרח, כמו שאין הכרח כל כך לחיוב התפילות בזמן הקרבנות בפועל, מפני שכח המרכז גדול מאד להחיות הענפים וההתפשטות. על כן אז יהי' המעשר בדיוק, והמרכז יהיה בין בחיי האומה על ידי הכהנים, חלק מהאומה בשבטיה, בין על ידי המשפחה, חלק מבית האב בבכורות. ובהגיע ישראל למדה זו שתהי' אהבת ארץ ישראל בלתי תלויה בדבר, אינה בטלה לעולם, והעיקר יהי' ישובה. על כן מסיים, ונטעתים על אדמתם, ולא ינתשו עוד מעל אדמתם.

<h2>לח2</h2> 
בכלל, התרכזות כח חיים אדיר במקום אחד שממנו משתלח כח להחיות ענפים רבים, הוא סימן למצב טוב וחיים מלאים. על כן במערכת בעלי חיים אנו רואים שכל מקום שהיצור הוא יותר מרומם, הוא יותר מרכזי וחייו הרבה תלויים במרכזו, וכל מקום שימעט ערכו, יתפשט כח החיים שלו בכל חלק מחלקיו, וזנב הלטאה מפרכסת. אמנם יש מקום לקיבוץ ב' המעלות, שלימות המרכז, והתרבות החיים בכל חלק פרטי. זהו מעלת רשב"י וחביריו, המביטים על חיי שעה ועסקיהם בעין בהירה ששופטתם לדברים נמוכים יותר מדאי לתעודת איש המעלה, שהוא כל אחד מישראל כשישתלם כראוי. אבל דרך המיצוע, שגם עלי' יעבור ודאי זמן הגון, הוא לרכוש את כח ההתרכזות והכרת כח החיים הרוחניים באופן אדיר במקום אחד. וזהו ענין איסור הבמות, לסמן יסוד עבודת ד' במרכזיות האומה, כדמות הלב והמוח בבעלי חיים השלמים, ואז העבודה המעשית באה לתעודתה. אמנם בעצם המטרה כל פרטי הוא כבר תכלית, ופנימיות הלב של כל אחד מישראל הוא מקדש ד', אבל התכלית שהעבודה המעשית תוכל להביא הוא ההתרכזות, שהוא הדרך לחיי עולם שכל אחד ואחד יש לו מדור לפי כבודו. איסור קריבת זר לעבודה הוא יסוד שמירת המרכז להכין החיים השלמים. והנחש המקולל אין חייו תלויים הרבה במרכזו, וכל חתיכה מפרכסת לכל הפחות עד בא השמש. ויש נחשא דאורייתא, בכח עליון ונשגב שמגיע לכלליות הפרטים, שממנו תוצאות לכח חיויא דרבנן, ודוקא זה התכלית הוא מאגד את כל היקום בכל פרטיהם היותר נמוכים, לתכלית היותר נשגב שהוא החיים הפנימיים, שהם נראים מחולקים בלבו של כל אחד ואחד, ובאמת אינה כי אם אחדות גמור להאחד האמיתי יתעלה שמו לעד. והוא הנחש דתלי ברקיע, החובק את כל הפרטים ומאגדם, ודוקא זה הכח הכללי גורם שלא יפול צרור ארץ, ושלא ידח ממנו נדח.

<h2>לח3</h2> 
ההסתכלות בהמרכז צריכה להיות כל כך אמיצה וטהורה, עד שתחיה כל הענפים היותר רחוקים בהדר גאונה. לא מבעי כל עסק של תורה אפי' הרחוק ביותר מהכרה חיצונה איך ילוה אל התכלית ואיך ינק ממנו, די לו סקירת האמונה כי כללותה של תורה והרחבתה הביאה ותביא כל טוב לעולם, לחבב כל דבר קל מדבריה, ופטטיא דאורייתא טבין. ולא יחרד ולא יירא מאיזה רגש של הרהור שאינו מתאים להתכלית הנשגב, כי העיקר הוא הרצון הקבוע, וההרהור הפרטי אינו כי אם כחירגא דיומא ואבק העולה בדרך, דאפשר לנפוצי גלימא כדקמו ממתיבתא – אלא גם צרכי הרשות והרחבתם גם כן צריכים להיות בבטחון עצום, אחר דידע בעצמו קביעות חפצו. ואין להתיירא ממכשולות, אף על פי שאי אפשר לכוין הכל בצמצום, על זה נאמר כי שבע יפול צדיק וקם, ומגדל עז שם ד'. ויוסף שקדש שם שמים בסתר, והסתכל יפה בפנימיות עבודת ד' וכבוד שמים כראוי לאדם ירא אלהים, נתוסף לו אות אחת משמו של הקב"ה, אות ה"א, שבה ברא הקב"ה העולם הזה, והוכן לקלוט כל הדברים הרחוקים ולהחיותם בכח המרכז התכליתי באופן בטוח. הוא הסתגל אז ללמוד שבעים לשון, וממילא כל התלוי בהם עם ריחוקיהם, ודוקא על ידם תשתלם זיו האיקונין של יעקב שהיה בו, ויפוזו זרועי ידיו מידי אביר יעקב.

<h2>לט</h2> 
יראת העונש מחולקת מיראת הרוממות וממדת האהבה בכמות ובאיכות. והנה מה שיש הבדל מצד הכמות צריך רק להשלים אותה ולמלא את החסר בה, אבל מה שיש הבדל איכות צריך לא לבד להשלים, כי אם להגדיל ולשכלל ולבנות בנינים חדשים בציורים הפנימיים. בערך זה דומים הם ניצני יראת העונש לזרעוני גינה שאינם נאכלים, שנוטעים אותם בערוגה קטנה וצרה, ששם לא יבאו לתעודתם, כי אם כאשר יגמרו בגמר ראשון שכבר הם ראויים לתן פרים עוקרים אותם ושותלים אותם בגן גדול ורחב ידים, שמה יבאו למטרתם להיות למאכל טוב ליהנות מהם בני אדם.

<h2>מ</h2> 
כל מה שהשלימות הפנימית יותר חסירה, כן הטבע מחפש להשתלם מצד חוץ. על כן רק במעמד שפלות הנפש יתעורר חשק להתהדר לפני אחרים, בין במה שיש בו בין במה שאין בו. על כן חייב אדם להגדיל רושם השלימות הפנימית, ויהיו דבריו תמיד ביחושו להכרת עצמו, לאחרים, במשקל הראוי.

<h2>מא</h2> 
כח הרגש והמדמה הוא בערך חיי שעה, וכח השכל המבורר הוא חיי עולם. על כן כל מה שיוסיף כח שכלי עודף כח הציור והמדמה, וישימו ליסוד למוסרו ודרכו בקודש בתורה ומצוה ודרך ישרה, כן יוסיף להתחזק, ותתקיים בידו דרך ד' וכל מדה טובה. ולפי ערך החלקים שהמדמה מעורב בהם, כן הם עלולים לרפיון והתמוטטות על ידי רוחות שונות. כח המעשה בפועל מקנה יותר שכליות מבוררת לכל דבר טוב, על כן הקנין של מחשבות טובות במעשים מוסיף להן קיום, וכל שמעשיו מרובים מחכמתו חכמתו מתקיימת.

<h2>מב</h2> 
מצוה הוא מ"צ דמצפ"ץ בחילוף אתוון דשם בן ד', והו"ה הוא ב' אותיות אחרונות דשם, ומ"צ חילוף דב' ראשונות. והטעם, כי הי"ה מורה על העולם המושכל והמחשבה, והו"ה על עולם המעשה. ובמחשבה, לא מחשבותי מחשבותיכם, רק הארה קצת, בחילוף, הנמשך על כל פנים בסדר מהמחשבה האמיתית, נמשכת לנו, שבאמת היא רחוקה בתכלית כגבוה שמים מעל הארץ, כרחוק א' מת'. אבל המעשה, הלא זהו רצונו של מקום ממש שכן נתנהג במעשינו, על כן הו"ה הוא בפירוש, והי"ה הוא בחילוף א"ת ב"ש. ויש לומר דהמחשבה לגבי דידן יונקת מהמעשה, שאם לא המעשה לא היינו משיגים מאומה, אם כן הוא מיץ דו"ה, כמו מיץ חלב יוציא חמאה. ומפני שאין אנו יורדים לסוף דעת הנקודה הפנימית, מ"ץ חסר יו"ד. ועל ידי עצם הפעולה והכונה בכללות, הדבר משתלם, אף על פי שאינו בגלוי בפועל, מכל מקום הוא בכח, זהו החיריק שהוא יו"ד בכח.

<h2>מג</h2> 
מחתרת הוא מ"ח דמ"ח נביאים, שהם מ"ח טפין דאזדריקו מגן עדן, ותר"ת הוא תורת משה. והנה התורה היא קודמת ושורש לנביאים, ויסוד התורה שאין נביא רשאי לחדש דבר במעשה. אמנם באו פריצים וחללו, והתנשאו להעמיד חזון, היינו להקדים כח המ"ח לתורת, שהיא תורה הנסמכת הדבקה בפועלה, ועל ידי זה חיסר ממנה הוי"ו, שהוא מורה על ההמשך המעשי שהוא למעלה מכל חשבון ומספר, כמו שהווי"ן לעמודים נעשו למעלה מחשבון הגלוי המתוקן, והאיר הקב"ה את עיני משה למצא אותם, וקונטרוקוס ההגמון שאל על זה משה רבכם אינו בקי חשבונות הי', עד שבאה התשובה דווי העמודים. והוי"ו הוא הנמשך עד למטה מרום מעלה, נחלת יעקב בלא מצרים, כדאיתא בשערי אורה ושערי צדק להרב יוסף גיקטיליא ז"ל. והנה על ידי ההתנשאות להעמיד חזון בדרך פריצות, הוקדם מ"ח לתורת, והושמט הוי"ו הנוגע למעשה בקיום המשכן לחבר כח העמודים, ונעשה מחתר"ת. וזהו אותו האיש, דנקיב שמה דאימא עילאה, בן אשה הישראלית, ונוקב שם י' למפרע כדברי הרב [[מחבררבי שמשון מאוסטרופולי|שמשון מאוסטרופולי]] זצ"ל, מות יומת רגום למפרע אמו, שהפך הסדרים ובקש להחזיר את העולם לתוהו תחת תורת. כי תורה בהשמט הוי"ו נשאר תרה, ובא הוי"ו ונכנס לרי"ש נעשה תהה, ועל ידי חסרון הוי"ו אין התפשטות למטה בערך יגדיל תורה ויאדיר, והעולם מתמוטט, וחוזר הה' ליו"ד כמעיקרו, כענין המבול. והיו"ד עומד אחורי הרי"ש שהוי"ו כבר נכנס בו לעשותו ה"א, ועל ידי תנועת הוי"ו ממקומו מתגלה פירודו במילואו, והטפל נשאר והעיקר נעלם, ועומד הטפל דוי"ו, מעשים טפלים באחרונה, ונשאר תהו. והמר דמרי"ם דקליפה זו הוא מה ששכינה טועמת מר ואומרת הנה לשלום מר לי מר, וציון במר תבכה, כדאיתא בספר פרדס רימונים לרמ"ק. וזהו מחובר בתיבה אחת שהיא הפועל דרשעה מרה, ושקר מקרבין מיליה. אמנם הי"ם הוא הים דקדושה, ששם רוצה הוא לעכרו, משברי ים, כים שברך, על כן הוא מפוזר, דאמת מבדרן מיליה. ועל ידי דנקיב והוציא אורות לא דרך כנסת ישראל, שערי צדק, כי אם דרך פרצה, החריב העולם ועיקר הגאולה והוריד האורות בזלזול כקונה מן הגנב שמזלזל, עבודה זרה ותרנית היא, הביאו לבקר זבחיכם לג' ימים מעשרותיכם וקטר מחמץ תודה, על כן אם במחתרת ימצא הגנב והוכה ומת אין לו דמים. ובן איש מצרי, המ"ם צורתו לפעמים היא כ"ו ולפעמים נו"ן וי"ו. וכיון שהתוך של האמת שהוא המ"ם, והוא נגד וי"ו דיעקב, תתן אמת ליעקב, נתקצר על ידי הקלקול, ממילא המ"ם הוא נו"ן וי"ו, והוא הדין איש נו"צרי במקום מצרי, אלא שהיה צריך תחילה להכין הקלקול במקום התחלתו, ערות הארץ, להכין זוהמא, לתן כוס שמרים להראויים לזה, ומתוך שבא לקבוע אהלו במחנה ישראל ונדחה יצא וקלקל. וכן הוא בתולדה דידיה, תולדה דקרן נגיפה נשיכה רביצה בעיטה, גימטריה קבר, דהקבר שהוא יסודם גרם כל ההזיקות שבאו אחר כך להצר לישראל, עד שתקויים בנו וכל קרני רשעים אגדע, תרוממנה קרנות צדיק.

<h2>מד</h2> 
כיון שהאדם מרגיש בעצמו שכבר אינו קשור הרבה לרצונות רעים, צריך הוא להעיז פניו לפעמים בעזות דקדושה, כשהוא עולה למקום גבוה לפי ערכו בעיון, לקחת עמו גם כן את כל קניניו הפנימיים, ושלא לפחוד ולא להכלם ביותר, ולא הביישן למד. ובכלל החשק של מתי יגיעו מעשי למעשה אבותי אברהם יצחק ויעקב, יקבל גם כן הערה דקה לפי ערכו מויעל אברם ממצרים הוא ואשתו וכל אשר לו ולוט עמו הנגבה, הרוצה שיחכים ידרים. רק במדת הבטחון האמיתי להתחזק, כענין דוד שנאמר בו ויתחזק דוד בד' אלהיו. בו בטח לבי ונעזרתי, ויעלוז לבי ומשירי אהודנו. ד' עוז למו ומעוז ישועות משיחו הוא. הושיעה את עמך וברך את נחלתך, ורעם ונשאם עד העולם.

<h2>מה</h2> 
על ידי קלקול בחוש הראות יתראה האור שבנר לא כאור פשוט, כי אם כעיגול בעל גוונים שהוא מרהיב עין. כן ישנם המון דברי שעשועים שנראה בהידורם מסבת קלקול בהכרה. ומכל מקום מי שאור עיניו המה מקולקלים טוב יותר שיראה אור המתעה, שעל כל פנים הוא מאיר לו קצת, ויוכל ליהנות על כל פנים מזה הנאה מועטת מאילו היה משולל לגמרי מכל רושם אור. וכן ישנם גם כן בהשגות שכליות.

<h2>מו</h2> 
מי שבריתו שלם יכול להתפשט בארחות חיים גם כן בחומריות מרובה, ולא תבלבל אותו מחשבה מטרדת. אמנם לפי ערך פגם הברית כן יהיה קשה לו, גם בעת התחלת תשובתו, להיות עסוק בעניני חומריות אפילו לתכלית טוב, כי כל דבר קטן יבלבל רעיונו. על כן התיקון האמיתי לזה הוא להיות עסוק בעמקי חכמה ודעת אלקים, דהיינו עמקי דברי הגדה, שמתוך כך הוא מכיר את מי שאמר והיה העולם. ומתוך גודל השפעת הדעת שיחול עליו תמיד, יוכל גם כן לצאת לפעמים מעיוניו ולעסוק בענינים מעשיים וצרכים חומריים, הכל לפי ערך תיקון תשובתו.

<h2>מז</h2> 
הדברים הפרטיים, איך לתקן כל אחד עניניו הפרטיים, לא נמסרו מפורש בתורה, כי יסוד התורה הוא הדרך הכללי. ולפי הערך שהאדם היחיד יהי' לפעמים כמו יוצא מן הכלל בתכונותיו יכבד עליו קיום התורה, ועליו לעבוד עבודת עבד לשם תיקון הכלל, כי מניעת ההתחלקות מן הכלל בונה את הכלל. ואם הוא מצטער בזה ואינו מוצא כל כך קורת רוח בעבודתו כמו מי שהוא בתכונתו שוה אל הכלל, על זה נאמר לפום צערא אגרא. מכל מקום גם אותו הכובד יגרום לו כמה הסתכליות טובות, ועל זה נאמר אז אמרתי הנה באתי במגילת ספר כתוב עלי, מפני שלעשות רצונך אלהי חפצתי ותורתך בתוך מעי, בערך הפרטיות שלי. ולפי ערך החסרון של העצה איך לכוין הדרכתו הפנימית בשוה עם יחושו אל הכלל ועבודתם, כן ישבע לפעמים יגון ואנחה, ורק על ידי שופטים אמיתיים בעלי רוח הקודש, ויועצים שרי קודש היודעים לכוין יפה להלוך כנגד רוחו של כל אחד ואחד, הם יוכלו להסיר יגון ואנחה מלב. וכן אנו מתפללים, השיבה שופטינו כבראשונה ויועצינו כבתחילה, והסר ממנו יגון ואנחה, ומלוך עלינו אתה ד' לבדך, כי לפי ערך המניעה של ההכרה הפנימית של יחס עבודתו לחפץ ד' המוכר בתוך לבבו, לפי אותו הערך מתרבים לפי ציורו ההבדלים המבדילים בינו לבין קונו, ויבא השימוש על ידי מלאכים. אבל לפי הבהירות של התאמת צרכי כל יחיד, הרוחניים והחומריים, אל עבודת הכלל, כן ייגלה היחש הישר בין כל אחד לקונו, באין צורך לשימושים פרטיים, וחביבין ישראל שלא מסרן הקב"ה לשליח, ומי גוי גדול אשר לו אלקים קרובים אליו כד' אלהינו בכל קראנו אליו.

<h2>מח</h2> 
לפעמים יחפוץ האדם להיות בערך פשוט ביחש לעבודת שמים, אבל מפני שיש לו כשרון להשכיל ביותר עומק, על כן אין מניחים את דעתו בזה, כדי שיתיגע ויוציא פנינים למען יביא בזה תועלת לעולם. והם מכלל יסורים של אהבה בערך הרוחניות.

<h2>מט</h2> 
אני בריה וחברי בריה, אני מלאכתי בעיר והוא מלאכתו בשדה, כשם שהוא אינו מתגדר במלאכתי כך אני איני מתגדר במלאכתו – זהו כלל גדול להחזיק לאדם במדריגתו ובעומק מוסרו הפנימי, בין ברעיון בין במעשה. ולא יביט למה שחבירו שהוא איש מעשי ביותר ממנו או שתכונתו אחרת ושונה, מתנהג באופן אחר, לא לענין הנוגע לחבירו שיבזה אותו עבור זה, ולא יחשוב עליו רעה. ואל יתאר הפסד הרוחני של חבירו במעשה ובתכונה ההיא, שהוא רואה שלפי תכונתו היה הדבר מפסיד אותו הרבה והיה משפיל אותו מערך מוסרו למטה מאד, או על כל פנים היה זה אצלו אות על שפלות מוסר. אל יחליט שהוא כן בחבירו, שיתכן הדבר שמה שהוא אצלו אות על חסרון רגש פנימי או גורם הריסה מוסרית, אצל חבירו לפי תכונתו הוא אינו מפסיד, ולפעמים גם כן מתקן. זהו מה שנוגע לחבירו. ומה שנוגע לעצמו, שלא יחשוב כיון שחבירו מתנהג כן והוא חושב עליו טוב, גם הוא ישלים דרכו המורגש לפי פנימיות לבבו שכה נחוץ הוא לו לשמירת דרך ד' הטובה, כי אין הדבר כן, כי קרוב הדבר שמה שחבירו מתנהג על פי תומת לבו ואינו מזיקו מאומה, אם הוא ינסה כחו בזה לא על פי תכונתו הפנימית כי אם על פי חיקוי חיצוני, לו יפסיד הדבר הרבה מאד. על כן צריך מאד להתחזק בתומתו, ולחשוב עם זה טוב על הבריות ולקבלם בסבר פנים יפות. אז ימצא חן ושכל טוב בעיני אלקים ואדם, והחן הוא מקושר לשכל טוב. וההבדל שיש בין שכל טוב לשכל שאינו טוב, הוא שהשכל הטוב הוא השכל המקורי הנובע מעצמיותו, אמרו צדיק כי טוב כי פרי מעלליהם יאכלו, והשכל שאינו טוב הוא מה שנובע מהשכלה זרה המעוררת לחיקוי, ואינה באה מעצם נקודת הלב. וזה אינו יכול להיות נלוה אל החן הפנימי, שאינו נמשך כי אם לדבר העומד בצביונו ושלא יצא מגדרו. ואפילו קדשים כיון שיצאו חוץ למחיצתן נפסלו, וביותר קדשים, שהחולין אין להם מחיצה קבועה, אבל הקדשים המתעלים לפעול דברים נעלים, המה צריכים לשמור מחיצתם. איש על מחנהו ואיש על דגלו.

<h2>נ</h2> 
אם שמע בישן תשמע בחדש. כאשר ירגיל האדם עצמו שישכיל את המושגים הידועים לכל על פי הכרה עצמית פנימית, לא רק כפי המובן מהם בשטחיות תיבותיהם על פי ההבנה הילדותית, אז יתחדשו לו מושגים חדשים רבים. וזהו אם שמע בישן, בשמיעה עצמית, תשמע בחדש. אבל כל זמן שהוא מתעצל להריק את ההבנה של הדברים הישנים לתוך כליו העצמיים והבנתו הפנימית, אז אי אפשר כלל שיבא לידי מושג חדש ברור.

<h2>נא</h2> 
מנוחה וקדושה הם סמוכים זה לזה, ויום השבת שבו כתוב מנוחה, קדושה גם כן אמורה בו, מפני שכל ענין הקדוש הוא כשהאדם מתעלה כל כך עד שאינו צריך לשום עמל להתגבר על יצרו, כי אם ממילא על ידי ריבוי ההרגל במעשים טובים ובלימוד הוא הולך בדרך טובה ורצויה, ודרך ד' הטובה היא עמוקה בלבבו הרבה יותר מכל חמדה חושית. ואז ממילא איננו משועבד לרכוש לו ציורים חדשים מחוץ על ידי שקידה, שהיא כעול נחשבת למי שאינו רגיל בה כראוי, כי אם מאיליו הוא הולך וחושב דרכי האמת, וכל אשר יעלה על לבבו יהיה הכל לדרך הטוב והישר. אבל אי אפשר לבא למדה זו כי אם כשכבר השלים חק העמל כראוי, וטרח הרבה בערב שבת, שרק אז יש לו מה יאכל בשבת. והנה אפשר שהאדם יהי' בבת אחת מחובר אל המנוחה וגם רחוק ממנה, שלעניין קניית מעלות יותר רמות יהי' עדיין צריך עמל ועבודה, ולענין מה שהוא עומד בו כבר בא למדת מנוחה וקדושה.

<h2>נב</h2> 
כשם שישנם תיירים שוקקים לראות רשמים חדשים בעולם המוחשי כדי להעשיר את העולם בראיות חדשות, שיתענגו עליהם אחר כך במנוחה מתוך הכתב ויהיה להם לעונג ולתועלת, כן צריכים להמצא, ונמצאים גם כן, תיירים רוחניים המשתוקקים למצא רשמים חדשים בעולם המושכל ולמוסרם לפני בני אדם ליהנות מהם בלא עמל ולקבל תועלתם הרוחני מהם. על כן ראוי שלא יקוצו אלה התיירים בעמל דרכם ובעצבונות חומריות ורוחניות המזדמנים להם, וישאו קל וחומר בנפשם מתיירים חומריים.

<h2>נג</h2> 
האומר הלל בכל יום הרי זה מחרף ומגדף. מצד המוסר, ההתפעלות טובה היא כשהיא באה מזמן לזמן, אבל בהיותה תכופה תאבד פעולתה ותמשיך פעולה נגדית המחלשת את הכוחות המוסריות. ומצד השכל, ההתפעליות הבאה מצד המקבל שלפי מדת כח ציורו הוא מתפעל, הוא טוב, אבל זה אין בא כי אם מזמן לזמן. אמנם ההתפעליות התמידית מורה שלא רק מצד התחדשות הדבר מצד המקבל, כי אם בעצם הענין הוא צריך להתפעליות, וזה אין ראוי באמת מצד ההשקפה האמיתית. כי מה נחשב כל פלא לעומת כחו הבלתי בעל תכלית של אדון כל המעשים ב"ה. על כן הקורא הלל בכל יום מורה כי ההתפעליות היא עצמית, והרי זה מחרף ומגדף, כי אם לפרקים, מצד עצמיות כח המתפעל שבנפש.

<h2>נד</h2> 
הדק היטב שבקטרת רומז על דברים הרוחניים שהם כענין קטרת, ריח דבר שהנשמה נהנית ממנו, שצריכין לדקדק בהם בדיוק עיוני, לא לקחתם לפי הסברא הגסה השטחית. וכשהאדם מתעלה במדריגות הקדושה, צריך לדקדק יותר בעיניו, שהקודמים אף על פי שהיו דקים מכל מקום לא אפשר שיהיו כל כך מצוחצחים כמו שהם במעלות יותר עליונות. על כן מחזירין את הקטרת למכתשת בערב יום הכפורים ומקיימים בהם מצות דקה מן הדקה. ובכלל, עצמיות העיונים אינם בצחצוחם כשהם עוברים במדעו של אדם בהיותו עסוק גם כן בענינים החומריים של אכילה ושתי' ויתר צרכי הגוף כמו שהם בעילויים בהיותו מתקדש מהם. על כן ביום הכפורים שאין בו אכילה ושתי', לקדוש ד' מכובד, צריכין להיות דקה מן הדקה, ואין הדיוק הקודם מספיק להם.

<h2>נה</h2> 
ההשפעות הטובות הבאות על ההמון כולו מיחידים המוכשרים, מתחלקות לשני ענינים, השפעות סגוליות, שעצם יתרון הערך של האיש היחיד פועל שכל הדרכתו היא מתקבלת ורבים יהנו ממנו עצה ותושיה, והשנית היא ההשפעה העצמית בפועל, שנהנים ונפעלים על פי לימודיו. והנה בערך הראשון כל מה שיגדל הפרסום וההגדלה, יגדל התועלת וההשפעה. אמנם בענין השני צריך לעולם שיהי' הערך לפי הפעולה, שאם יגדל הערך יתעקם כח השופט ולא תצא הפעולה המדוייקת כראוי. הענין הראשון דומה לבשמים, על כן הקול יפה לבשמים, והכח השני הפעלי דומה ליין, על כן כשם שהוא יפה לבשמים כך הוא קשה ליין, אלא עצם הטעם הטוב הוא ידבר בעדו.

<h2>נו</h2> 
ענין שיחת חולין של תלמידי חכמים. שיחה נקראת מה שצומח מאליו, בלא השתדלות מפרי הרוח, וכן שיח השדה הבא מכח הצמיחה הטבעית הכוללת. והיינו שיחת חולין של תלמידי חכמים, שנובע מאליו בלא שום השתדלות, מפני שהם רגילים הרבה בתורה, משום הכי כל שיחתן דברי תורה, והולכי על דרך שיחו אלו בעלי תלמוד שכל שיחתן דברי תורה. ומיעוט שיחה יפה הוא, כדי לכבד את התורה על הבריות. וזהו צריכין לימוד, מצד שורש השיחה, שהיא כמוסה בדברי תורה. אמנם מצד החיצוניות היא נחשבת לחולין, להכשיר את כבוד התורה, וזהו ריחייהו דטרפי דרבה בר אבוה דפלגינהו לחתנוותא, דכל מאן דמוקיר רבנן הוו לי' חתני רבנן.

<h2>נז</h2> 
שרגא בטיהרא מאי דלא מהני, אינו כי אם מצד החומריות של הנאת השימוש, אבל מצד הסגולה הרוחנית, דהיינו ערך הכבוד, מהני. והיינו נר של בית הכנסת ונר של אבטלה, דעשוי לכבוד, דדוקא ביום מוכר כבודו. וזהו ענין הלבנה, שאין ניכר כבודה בערך שמושי ביום, אבל מצד רוחניותה פועלת הרבה ביום גם כן, והיינו מצד חישוב תקופות ומזלות והודעת כבוד שמו ית'. וכן כנסת ישראל פועלת גם בעת שליטת אומות העולם המונים לחמה, מצד ערכם הרוחני בעולם הרבה, אף על פי שאין ניכר כל כך פעולתם בעולם המעשי החומרי.

<h2>נח</h2> 
גם הקנינים הקטנים אסור לבטלם ולהרסם, כי אם להוסיף עליהם. מי בז ליום קטנות.

<h2>נט</h2> 
אמר הכתוב, ואת עמי יורו בין קודש לחול, ובין טמא לטהור יודיעום. להבין למה אצל בין קודש לחול אמר יורו, ובין טמא לטהור אמר יודיעום. ולפי שיש הבדל במצב המוסרי של בני אדם בענין שמירת המצות, יש לנו מצות שהן מוחזקות בידם והחומר שבהן מורגש בלבבם, ואין הכשלון מצוי בהן אלא מפני חסרון הידיעה בלבד, אבל עצם מהות חומר האיסור הכללי מוטבע בלבבם, ואינם עלולים להכשל בהם אלא בפרטיהם, מפני שאינם נכנסים לפי דעתם בערך הכלל הכללי. על כן אינם צריכים הסברת האיסור, כי אם הודעה שהכלל הוא כולל גם כן את הפרט ההוא. זה הסוג נקרא בשם הכללי בין קודש לחול, שאין החול מציין ענין תיעוב באופן שיוחש כל כך איסורו אצל ההמון, על כן צריך הוראה חידושית והשפעה של הסברת האיסור. אבל בין טמא לטהור כולל דברים שהם מורגשים באיסורם הכללי, וההעלמה מצוי' לא מחסרון ציור האיסור, כי אם מחסרון ידיעה שהוא נכלל בכלל הטומאה, אינם צריכים כי אם ידיעה, ועל זה אמר יודיעום.

<h2>ס</h2> 
בשלימותן של ישראל צריכין מעשי המצות ללכת בגרם ישר, מתוך דבקות הלב לשמו יתברך של אביהן שבשמים. ומפני ההשחתה של עבודה זרה שחטאו אבותינו, נעתק הכח הזה מכללות העם, ואינו חוזר כי אם ביחידי סגולה. על כן המעשים הם כלים לאתבא כנסת ישראל לאתרה, והקובלנא היא שהיה להם דבר ד' צו לצו קו לקו זעיר שם זעיר שם, כי אם צריך דבר ד' להיות מושקף בהשקפה כללית גדולה, מלב חפץ להיות דבק באהבה ביוצרו ומחוללו ית'.

<h2>סא</h2> 
ארץ ישראל היא מיוחדת לסגולת אהבת השי"ת. על כן ההדרכה של עם ד' בארצו צריכה להיות על פי דרכי האהבה, לא על פי דרך של יראת העונש, שאין ראוי להשתמש בה בקביעות. ומתוך שכח האהבה לד' ית"ש שנקרא ביחוד אלהי הארץ, ומשפט התורה נקרא גם כן משפט אלהי הארץ, הוא מוכן ביותר בארץ ישראל, על כן ההדרכה שעל פי יראת העונש איננה עלולה לשא פרי כלל, ואדרבא מוצאת היא התנגדות והתגברות מצדי צדדים. על כן הדרך האחד המיוחד לרומם קרן ישראל בארץ ישראל, הוא להרחיב המוסר שמאהבת השם ית' ואהבת עמו וארצו.

<h2>סא1</h2> 
לולא הקלקולים שנעשו בעולם, בתחילה בחטא אדם, ואחר כך המבול, הפלגה, ואחר כך בבחירתו של ישראל כשנתבסם העולם, לולא הירידה של חטא העגל והתולדות שיצאו ממנו, היה יצרא דעבודה זרה עומד בתקפו והי' מועיל לישוב העולם ותיקונו, כחמרא דיתיב על דורדיא, שהדורדיא פועל לטובה על היין. ותוכן הדבר, כי משמיא פלגא לא יהבי. כי המציאות הכללי שם השם יתברך שילך על ידי הכחות הכלליות, והבחירה האנושית תבא לעזרת הטוב והמוסר, לצדד את הכוחות הכלליות לצד הטוב. אם כן כמו שיש בנפש האדם נטיות לכמה דברים נעלים, שמהם התרחבה כל חכמת היופי והנשגב, קל וחומר שעצומה בקרבו הנטיה לקרבת אלהים. אמנם כמו שכל הנטיות האנושיות הם נמצאים באדם בכלל, ועל ידי הנטיה הבחירית צריך הוא לפרטם במקום הראוי על פי השכל והתורה, כן הוא גם כן בנטיה של התשוקה לקרבת אלהים, היא רק תשוקה כללית, אבל אם ישביר האדם צמאונו בקרבתו לד' אלהים אמת או חלילה לאלהים אחרים, זה לא ניתן בטבע כי אם בבחירה. וכפי הנוהג, הדמיון קודם לשכל, והמושג השטחי באלהות הוא כל כך מלא טעיות ודמיונות, עד שהתשוקה הטבעית מבלעדי עזרת השכל והמוסר הטוב נופלת על תשוקת עבודה זרה יותר מהר מעל קרבת אלהים אמת, שתתבאר לאדם רק אחרי דרישה גדולה ועצומה מאד. והנה כשם שבהיות הנטיה הזאת נוטה מדרכה היא רעה ומזקת עד מאד, ההשחתה של עבודה זרה היא המכלה את כל התעודה של המין האנושי, הכללי והפרטי, ואין צריך לומר שהיא כרקב לבית ישראל. אבל כאשר תצא בזר הנצחון, כאשר יזדכך המושג, וקרבת אלהים אמת תהיה החיה בלב ובנפש, אז מעלת האדם היא גדולה עד מאד, כי יבקש את ד' לא כמצות אנשים מלומדה, כי אם כעצם חייו, וממילא יכיר וירגיש יפה כל מה שירוממהו אל קרבת אלהים זאת, ובמנוחה ובשלוה יעסוק בכל הדרכים המוליכים אותו אל מטרתו. ואם יארך הדרך ויתרבו האמצעיים, לא ישגה בדרך להיות מסתבך באמצעיים ושוכח את התכלית, כי הדבר שהוא עצמי וטבעי לא ישכח לעולם, כי אם ירבה חילו בריבוי אמצעיו. וכיון שבאמת השי"ת הוא אדון כל המעשים ומחייה החיים, אם כן כל המעשים כשיתרחבו בדרך נעם וטוב, כל הידיעות וכל הכשרונות וכל חמדות החיים לכשיתמלאו בכל פרטיהם, הם ראויים באמת להיות מרחיבים את חוג דעת אלהים וחשק קרבתו, והתחקקות הידיעה הפנימית של ד' אמת בעומק החיים של הנפש השואפת לאור ד' ואמתו. על פי מצב כזה אין מקום לחילוקי כתות ומפלגות ושנויי צדדים בדרכי מוסר ויראת ד'. אמנם נפילות רבות נפלנו. כל כך נפלנו, עד שהמתנה הטובה אשר אלהים חשבה לטוב, היא מתנת יצרא דעבודה זרה דיהיב לן לקבולי אגרא, היה ההכרח נותן למצווח לא איהו בעינן ולא אגריה בעינן, ובמקום ההשגה הטבעית שהיתה מבוססת בעומק הנפש בטבע, היה צריך דעת אלהים להתפשט על פי הכרה שהיא חוץ מטבע הנפש הפשוטה, כי אם על פי הקשי דרישת אמת, פתקא מן שמיא המתאים לחותמו של הקב"ה שהוא אמת. אבל האמת הבא בפתקא מן שמיא אינו כל כך קבוע בלב וחזק עד שיש בטחון שריבוי האמצעיים לא יטשטשוהו, על כן ההתרחבות של כל צדדי החיים היתה מוכרחת להצטמצם. הדברים שעל פי היקף השפיטה הם חוץ ממטרת דרישת קרבת אלהים, יצאו אז ממחיצת החיים התכליתיים. וכיון שהתחילו החיים להתחלק למערכות, אז כבר אין קצב להמון המשערים השונים הקובעים תחומים מתחומים שונים, עד היכן גבול החיים הקדושים מגיע, והיכן מתחיל כבר חיי חול שאין טוב כי אם לצמצמם, בין בעינוגיהם בין בידיעותיהם. וזאת המדה גרמה לשנאת חנם שתשתרש בבית שני, מה שלא היה מקום לה כל כך בהמון בבית ראשון. והשפעת ישראל על העמים לא היתה כבר מוכשרת להיות בלתי אמצעי, כי בהתרחב החיים על פי טבעם לשם ד' אלהי ישראל, אז העמים הטבעיים, שתשוקת החיים שלהם איננה מועקת בכל מאסר מוסרי, היו יכולים בהמשך הזמן לקבל איך הרחבת חיים אמיתי יקח מקומו הראוי רק אז בהיותו נטוע על בסיס הנצחי החי לעד, דעת אלהים קרבתו ועבודתו. אבל בביטול יצרא דעבודה זרה ניטל כח החיים הטבעיים מחפץ קרבת אלהים, ואיך ישיגו עמים אשר לא ידעו את ד' דעת אלקים של פתקא דנפל מרקיעא. על כן יצאו זמורות שנעשו סורי גפן נכריה וכצנינים לישראל, מה שלא היה כן אם היה הגוריא דנורא קיים, כי שם, בקודש הקדשים, לא היה חלילה בתור יצרא דעבודה זרה, שם היה רק גוריא דנורא גבור ונאור, חי ומתלהב, רק בצאתו לחול אז נעשה יצרא דעבודה זרה. אבל בהעדרו, נעדר גם כן כח חיים מלא, שהיה אפשר לו למלא חלל העולם בחיי נשמות לכשיתנהג כשורה. ועכשיו, נתפזרו נטיות החיים לצדדים שונים, ונחלקו בני אדם, וביחוד בני ישראל, ויותר מזה דורשי האמת ושואפי הטוב שבהם, לכתות שונות, שבקץ הימים, כי עת לחננה, צריכים להכיר שכל נטיה היא ענף מחפץ של תיקון, שאם היה אפשר לעולם לעמוד עם קבלת אגרא דיצרא דעבודה זרה, היה מתראה באורח ישר איך הוא מתחבר עם תעודתו. ועכשיו הדבר עמום ומסתתר, מכל מקום אחרי הבירור בעקבתא דמשיחא, דוקא עם החוצפא דיסגא, ראוי להיות ממשיך כח חורז בכל הנפוצות הפרטיות, ולאחדם יחד בחוברת, ולהגבילם על פי שכל שופט. אז תהפך הקללה לברכה, ותחת נטיה טבעית שעל כל פנים לא היתה יכולה כל כך להתרומם מפני שייכותה אל הנטיה בטבע ויחשה אל הרצון, עכשיו שכבר נתחפשה ממאסר הטבע, תשוב תשוקת קרבת אלהים שכלית כולה. ואחרי הבירור של כל הכחות היותר טובים שעזרו להעמיד את כנסת ישראל ואת כל המדות הטובות בכללות האדם על נכון, ילוו כולם באהבה ורוח משפט אל התכלית הכללי של קרבת אלהים. אז תצא יותר בהירה, וההתיחדות של כתות למקצעות מיוחדים תוסיף בהם עז ושלימות, וכשיתחברו אחר כך בכח בחירה ושכל, יבנה מהם בנין נהדר, שעולה עוד בחזקו ויפיו על הבנין הטבעי. בונה ירושלים ד' נדחי ישראל יכנס. הלך ילך ובכה נושא משך הזרע, בא יבא ברינה נושא אלומותיו.

<h2>סב</h2> 
עיקר הידיעה היא שתהי' כללות התורה דבקה בלב בחוזק והכרה ברורה כל כך, עד שמכח השפעת הכלל יושפע כח הזהירות הפרטי לכל מצות ודקדוקי תורה, ואז דומה הדבר לכח חיים הנובע מן הלב ומתפשט על האברים כולם. מה שאין כן מבלעדי הידיעה האמיתית הרי כל דבר מן התורה הוא ענין בפני עצמו, וזה מטיל שיבוש ביסוד הכרת התורה, ומונע מעבודת אהבה ונדבה. והיה להם דבר ד' צו לצו צו לצו, קו לקו קו לקו. כי צריך שיהיו דברי תורה ניכרים לחקה אחת ומצוה אחת.

<h2>סג</h2> 
עיקר דעת ד' היא עשות חסד משפט וצדקה, ורשע באמת הוא מי שאינו נוטה לחסד ולמשפט ולצדקה. אבל מי שנוטה לטוב המדות, כיון שהיושר האמיתי פועל על נפשו, אינו צריך כי אם שיסבירו ויבארו לו שהיושר האמיתי איננו יוצא אל הפועל כי אם בקיומה של תורה בישראל.

<h2>סד</h2> 
כללות מצות ערלה, בארץ ישראל ביחוד, הוא להשריש שהנטיעות והבנין שהוא לפיתוח המותרות, כפירות, אמנם ראויים הם לאדם, אבל רק בהיותו מעלה את החיים למעלה הגונה עד שתהיה הקדושה ראויה אליו בעצם. וזה יהי' בהיותו שלש שנים מתעסק בהמשך הזמן בהטבת מחשבותיו על תעודת החיים, ויקבע אצלו שההשתקעות בחיי החושים, כשאינם נובעים מעומק נטיה לאצילות ויושר אלהי, שאינם כלל ראויים לשמם. ובפרט יש כאן ג' מעלות, יציאה מגדר בהמי, אחר כך התרוממות מגדר סתם נטיות מדות האנושיות על פי טבעם הזר לרעה, אחר כך המדות הישראליות בטהרתם. ואז יוכל לאכול פריו קודש הלולים לד', ואחר כך הרי הוכשר להיות גם כן נהנה בהרחבה בעניני רשות, שלא יטעוהו הרחבת הדרכים של החיים מתעודתם הישרה.

<h2>סה</h2> 
אין החידוש הנמצא בהשגת התכלית כדי שיהיה לפלא עיקר כלל, כי אם ההגעה אל השלימות דוקא באופן הדרכים הנאותים שהשלימות הראוי מושג על ידם. על כן ראוי שיברר האדם לעצמו מה הנה הדרכים שעל ידם דוקא יהיו ציוריו הפנימיים עומדים במעלה טובה, שהם גורמים שיהיו כל מעשיו ודרכיו חפציו ורגשותיו מתעלים, ובהם ידבק. על כן לימוד התורה בכלל הוא הנחוץ כלחם לגוף, וביותר לימוד הצד העיוני שבה, שהוא העיקר המרומם את הנפש. אמנם אי אפשר כלל הי' להיות מבואר בתורה שבכתב ושבעל פה בדברים רחבים שהצד העיוני הוא עיקר בלימוד והצד המעשי טפל, כי בטבע הנפש מונח המשכה אל התכלית יותר מלהאמצעיים, והדמיון סובר שיוכל להשיג כל תכלית גם בלא השתדלות באמצעיים. רק השכל צריך להורות הדרך איך להכריח את אחיזה באמצעיים ולחבבם. ונמצא שההערה על האמצעיים, שהם לכאורה נמוכים מהתכלית, צריך דוקא השפעה יותר גבוהה מהתכלית עצמו, כי על התכלית לא יחלוק גם הדמיון, אבל על האמצעיים הוא חולק מחסרון השגתו, וצריך השכל להעמידו על האמת. על כן בעניני תוכחת מוסר והדרכה כוללת, שהם דברים יסודיים ותכליתיים, הי' מקום גם כן לכל הנביאים להתגדר בהם. אבל דברים מעשיים, שהם האמצעיים מכשירי התכלית, צריך דוקא נבואת משה רבינו ע"ה אדון הנביאים, ולא אחר ראוי לזה. נמצא שצריך לפעול בפועל המשכה אל המעשים. על כן צריך להתגלות העיקריות שבלימודם ועשייתם באופן שההערה הפנימית המספקת על הדבר שכל נפשו של אדם מעידה עליו, שהוא היסוד העיוני שבא גם כן בטבע, די שיבא על ידי הערות יותר מועטות בכמות, כי ההמשכה האיכותית גדולה בהם, והיא דוגמת מציאות חיי עולם הבא שלא הוזכרה כי אם ברמזים, מפני שדי בזה לפי תגבורת התכלית. ואם הי' יותר מפורש, הי' כל כך ההמשך מתגבר עד שלא הי' מניח מקום לציורים אחרים, שבאמת הם כולם צריכים, ועוד מעלים אותה, כמו הצלחת הכלל אפילו בהוה, ואהבת ד' שהיא עולה על כל, אף על פי שמקורותיה מתחלפים לפי המעיין שממנו שואב יסוד האהבה. אמנם כשנתמוטט הדבר כל כך עד כדי קלקול המינים שאין עולם אלא אחד, הוצרכו לתקן מן העולם עד העולם, להחזיר הדבר למעמדו הראוי. וכמו כן בתביעה הממשית ללימוד העיוני ויתרונו, עם הזהירות לצרפו ולחברו עם הלימוד המעשי, שדוקא על ידי זה תתקיים התורה בישראל כראוי ותאיר באור גדול.

<h2>סה1</h2> 
ביום ההוא יגדל המספד בירושלים כמספד הדדרימון בבקעת מגדון. חז"ל אמרו שיונתן בן עוזיאל תרגם נביאים ונזדעזעה ארץ ישראל ד' מאות פרסה על ת' פרסה, משום דאית מילי דלא מפרשן, והיינו האי קרא, דאמר רב יוסף דאלמלא תרגומי' לא ידע מאי הוא, ואמרו שעמד יונתן בן עוזיאל על רגליו ואמר גלוי וידוע לפני מי שאמר והי' העולם שלא לכבודי עשיתי ולא לכבוד בית אבא, אלא שלא תרבה מחלוקת בישראל. וצריך להבין מהו גודל ההסתר שיש בפסוק זה שגילה תרגומו, כמספד אחאב דקטל יתיה הדדרימון, וכמספד יאשיהו דקטל יתיה פרעה חגירא בבקעת מגידו, ולמה היה זה סייג שלא ירבה מחלוקת בישראל, ומה יחש הוא לענין הסתרים המיוחדים לשם יתברך. 

והנה חז"ל אמרו שהספד זה יהיה על משיח בן יוסף שנהרג. וצריך להבין בכלל למה אנו צריכים לשני משיחין, משיח בן יוסף ומשיח בן דוד, והרי התכלית המכוון הוא שנשיא אחד יהיה לכולם, ודוד עבדי נשיא להם לעולם. אמנם כשם שיצר השי"ת באדם הגוף והנשמה, ולעומתם הכוחות הנוטים להחזיק קיום הגוף על מכונו, לשכללו ולפתחו, וכן הכחות המחזקים כח הנשמה הרוחנית ומעדנים ומשכללים אותה, ותכלית השלמות הוא שיהיה הגוף חזק ואמיץ ומפותח כראוי, והנשמה בריאה וחזקה ומשוכללת, מושכת אחריה בכחה האדיר את כל כחות הגוף האמיצים והחזקים לתכלית השכל הטוב והטהור, חפץ העליון ב"ה בעולמו, כן הכין בישראל ביחוד שני אלה הכחות, הכח המקביל לערך הגוף האנושי, השוקק לטובת האומה במעמדה ושכלולה החומרי, שהוא הבסיס הנכון לכל התכניות הגדולות והקדושות שישראל מצויינים בהם, להיות עם קדוש לד' אלהי ישראל, ולהיות גוי אחד בארץ לאור גויים, והצד השני עצם הכח לשכלול הרוחניות בעצמה. וההבדל שביניהם, שלהצד הראשון יש דוגמא בין כל עמי הארץ לישראל, כמו שאנו שוים להם בגופניות, כאשר האדם שוה בכח החיים שבו לאחד הבעלי חיים, והצד השני הוא הענין המתיחד לישראל עצמן, שעל זה נאמר ד' בדד ינחנו, ובגויים לא יתחשב, מצד תורת ד' והקדושה העליונה המיוחדת לישראל עם קדוש. והנה מתחילה הוכנו ב' הכחות הכלליות בשני השבטים שהוכנו למלוך בישראל, אפרים ויהודה, שהוא כלל יוסף ויהודה. וכמו בתחילה, מעשי אבות סימן לבנים. יוסף היה המשביר, ששלח אותו אלקים לפליטה גדולה להחיות עם רב, והחיה את יעקב ובניו בחיי החומר לחם לפי הטף בעת שגם כן כל הארץ באו למצרים לשבור. והיה נבלע בין האומות, וידע שבעים לשון, שהוא מורה על הצדדים שיש יחש שיווי בין ישראל לעמים כולם, ומכל מקום ידע כח קדושתו. ודוקא על ידי זה היתרון אין עשו נופל כי אם ביד בניה של רחל, כענין מיניה ובי' אבא ניזיל ביה נרגא. ויהודה מיוחד לכח ישראל המיוחד, היתה יהודה לקדשו, ועל אהל יוסף נאמר אוהל שיכן באדם. והנה תכלית בחירת מלכות בית דוד היה שיהיו ב' הכחות נכללים כאחד, ולא די שלא יהיו סותרים זה את זה כי אם עוד עוזרים זה לזה. ואמרו ז"ל במדרש שנאמר בדוד אדמוני, כמו שנאמר בעשו, אלא שנוסף בו יפה עינים, ומדעת סנהדרין הורג, קיבוץ הגבורה החומרית וכל התלוי בה לתוקף עם וממלכה גדולה ואדירה, רבתי בגוים, עם העילוי הרוחני היותר מרום וקדוש. ולולא שגרמו עוונות וישראל מאסו במלכות בית דוד עד שנחלקה האומה, עשרת השבטים שאפרים שהוא כח יוסף בפני עצמו ויהודה בפני עצמו, היה הכל מאוחד בכח אחד על ידי עץ יהודה שהיה כולל גם כן כחו של יוסף. ידבר עמים תחתינו ולאומים תחת רגלינו. יבחר לנו את נחלתנו, את גאון יעקב אשר אהב סלה. ועל ידי קיבוץ ב' הכחות יחדיו היו שניהם מתעלים, הכח החמרי היה מתעדן ומתקדש מצד קרבתו אל הקדושה המיוחדת לישראל, והכח הרוחני היה מתחזק ומתאמץ בכח חיים מלא ואדיר כדי לגלות הודו ותפארתו על ישראל, עד שקרני הודו היו מאירים גם כן על העולם כולו, וכמו שיהיה לעתיד לבא. והיה שורש ישי אשר עומד לנס עמים, אליו גויים ידרשו, והיתה מנוחתו כבוד. לא מלחמה בין שני כחות מתנגדים, כי אם מנוחה שלמה, שהוא הכבוד היותר עליון ונשא. אמנם עונותינו הטו אלה, שנתחלקה מלכות בית דוד, וכל אחד מן הכחות השנים שהיו ראויים להתאחד דוקא, התחיל להתפתח בפני עצמו כאילו דבר אין לו עם משנהו, ומזה יצא מה שיצא להפסד כללי לשני הענינים בעונותינו הרבים. אפרים, שנוסד על ידי ירבעם שהופקד מתחילה על סבל בית יוסף מפני כשרונו המעשי, וירא שלמה את הנער כי עושה מלאכה הוא ויפקד אותו לכל סבל בית יוסף, פנה לגמרי מהקדושה העליונה המיוחדת לישראל. ואותי השלכת אחרי גיויך. ומזה יצא הסילון הממאיר, חטא עבודה זרה, שגרם להתפתחות הנטיה של השווי שיש בישראל לעמים לצד הרע והגרעון, עד מדת אפרים בעמים הוא יתבולל אפרים היה עוגה בלי הפוכה. ויהודה בחסר לו הצד המעודדו בחומריותו, היה צריך להשלמה רוחנית גדולה ואדירה, שתספיק להמציא גם כן את הצד החסר החומרי, וכיון שלא עלה למעלה זו, נתבזבז הכח הרוחני גם כן עד שלא החזיק מעמד, וכשל גם יהודה עמם, ורצונם ומעלליהם אל ד' היו למרות עיני כבודו. והנה גם אחרי הפירוד, אם היו על כל פנים מתאחדים לדעת שכל אחד יסגל לו את נטייתו הפרטית, אבל באופן שיקבלו זה מזה את הצדדים הטובים, ויהודה יקבל מאפרים את הדרכים והנטיות המוכשרות בו לשכלול האומה בתוקף חומריותה ואנושיותה הכללית, ואפרים יקבל מיהודה את הכח העליון המיוחד לישראל בדרכי קדושה, מתורה ומדות קדושות, והכשרה לנבואה ורוח הקודש למיוחדים לזה, היה המחץ הולך ומתרפא. אלא שכיון שנחלקו חילוק ממלכה, ועל ידי ההשפעה המאחדת הלא הדבר מחוייב שהצד הגובר יהיה לעולם הצד העליון הרוחני המיוחד לישראל, שהיא הנשמה המאחדת ומחיה את הגוף, וזה לא רצה ירבעם, על כן היתה התכנית הפנימית של ציור אפשרות ההתאחדות עם המניעה מצד חפץ ההתנשאות שלא במשפט, מה שאמרו חז"ל שתפסו הקב"ה לירבעם בבגדו ואמר לו חזור בך ואני ואתה ובן ישי נטייל בגן עדן, יחדיו תשכללו את האומה הישראלית להביאה לתכליתה להיות לעם לד' אלהי ישראל, להיות גם כן ראויה להיות לאור גויים, שהצדדים השוים לכל האדם אשר על פני האדמה גם כן ראויים להכנס בבנין, אמנם על שאלת מי בראש מוכרחת התשובה לבא בן ישי בראש, כי מבלעדי הכרת השליטה העליונה של הצד הרוחני, כי חלק ד' עמו יעקב חבל נחלתו, אז אפסה כל תעודה לישראל חלילה, והנם המעט מכל העמים וראויים יותר מכולם להרס וכליון חלילה. אבל שרירות הלב גרמה שאמר אי הכי לא בעינא, ומזה נמשכה השלשלת של צרותיהן של ישראל ופיזורם, ותכלית מירוק הגלות עד עת קץ. על כן עומד בכל משך זמן הגלות המצב הכללי של האומה בדרך ניגודי של אלה שני הכוחות, שלפעמים מתגלה נטיה לחוזק הלאומי החומרי ויתר הצרכים האנושיים הכוללים, שנובע בעיקרו מיסוד הנטיה המיוחדת ליוסף ואפרים, ולפעמים מתנערת הנטיה הרוחנית לקיומה של תורה והפרחת הצד הרוחני המיוחד לישראל, להרים קרן ביראת ד', באהבתו, ובאהבתה של תורה ודרכיה. ובאשר שכמו פולח ובוקע בארץ נפזרו עצמינו לפי שאול, והכח המאחד המקיף את פועלי הנטיות ליסוד אחד, להיות משפיעים ומושפעים ביחד כל אחד לפי ערכו, ולאחד ההנהגה בהגברת הצד הרוחני באופן שהוא יהיה המחזק והנותן חיים לכל יתר החלקים, ככח חיי הנשמה המחיה את הגוף לכל חלקיו, ובאשר אי אפשר לאומתנו שתבא לתעודתה הרוממה לשא בגאון עז שם ד' הנקרא עליה כי אם בהשתלמה בתכלית ההכשר בשני חלקיה, הכללי, חלק יוסף, והפרטי, חלק יהודה, מלכות בית דוד, שמחוזק כחו הפרטי כולל הוא גם כן את הצד הכללי, אדמוני עם יפה עינים, הנה מתנערים באומה כחות לכל צד. וכמו שהכוחות המגבירות את הרוחניות הם מכשירים למדת משיח בן דוד, שהתעודה התכליתית היא עיקרו ויסודו, כי באמת מרכז החיים הוא ההתעלות הרוחנית, אלא שאי אפשר שתהיה הרוחניות מפותחת כראוי אם לא יהיו שלמים עמה כל הקנינים החומריים הנדרשים לאומה שלמה ומשוכללת, כן ההתנערות לבקש חוזק לאומי, חומרי, ויתר מכשירי החיים הכלליים, הם הכשרת משיח בן יוסף. וכשהם משתמשים בערבוביא מצרת הגלות ומקוצר הדעות ופיזור הכוחות, הם הם חבלי משיח, הכוללים חבלי שני משיחים, אשר חרפו אויביך ד' אשר חרפו עקבות משיחיך, שתי העקבות של תרין משיחין. והנה פעולת משיח בן יוסף, שתהיה ההכשרה הכוללת, אף על פי שודאי תהיה עם זה ממולאת בדעת ויראת השם, שנמצאת הרבה גם כן לתכלית הכשרת כלל האנושיות, מכל מקום כיון שהיסוד העיקרי המרובה באיכותו, שהוא התיחדות הצורה הפרטית הישראלית בהתגברה אינו בולט בו כל כך, אי אפשר לו להתקיים, על כן עתיד משיח בן יוסף להיות נהרג. אמנם כשיהרג יכירו הכל העיוות, שאמנם לא היה הדור ראוי להכיר הערך של הנטיה לתגבורת כוללת איך לקבל ממנה רק הטוב, ואת הטוב באמת לקבל, ולשעבדה לתוקף הצד העליון שבתעודת ישראל, למשיחות משיח בן דוד. והנה יספדו עליו כמספד על היחיד, והמר עליו כהמר על הבכור. המספד הוא ההתרגשות לשעתה ממחזה מדאיב, המכניס קודר ויאוש בלב, דומה כמספד על היחיד שאין תקוה נשקפת להבנות עוד, כמו הורים זקנים שאבדו את יחידם ל"ע. אמנם המרירות היא באה כבר בסיוע השכל המתבונן את ערך המצב, השכל ישכיל, כי אמנם כוח האומה בכללה מוציא מכללה נשמת המשיחין, על כן אמנם במרירות אבידת הבכור, המזדמן לרוב אצל הורים צעירים שלא חונכו בדעת גידול בנים, ומחסרון הכרה לא שמרום כראוי ממחלה ועל כן מתו, כן האומה מתבוננת כי לא הכירה את ערך הנטיה של ההשתלמות הכללית איך להשתמש בה בתור דבר גדול, המצטרף ומסתעף ליסוד התכלית העליון, שעמו היתה התעודה הלאומית מתמלאת, וממילא היתה זוכה לקיום והצלחה של הפרחה. והנה כל זמן שמתדמה, מפני הפירוד השורר בגלות, שב' הכוחות המה נפרדים באמת זו מזו, עד שמי שנחלץ להגביר את הצד הכללי באומה נעשה בעונותינו הרבים צר ואויב לתורה ולקיום המצות וכל דרכי הקדושה המיוחדים לסגולת ישראל הפרטית, וכן מי ששם מגמתו ליסוד ההתיחדות הישראלית נעשה על ידי זה עצמו מנגד ומפריע לכל תיקון חומרי כללי, שעל ידי זה מעבר מזה נעשה פרצים, ומעבר מזה מתגלה חולשה ועצבות ודכאות לב. אמנם אחרי הניסיון האחרון של סיבת מניעת הקיום של משיח בן יוסף, יתבוננו הכל שבאמת אין כאן כחות מתנגדות, ושראוי להכניס הכל בחוברת אחת ולסדר דרכי האומה באופן שכל שכלול כללי יהיה בסיס לשכלול הישראלי המיוחד, ותהיה ההכרה בחסרון ההצטרפות משני הצדדים בין מהנוטים אחרי החומריות והכללות, בין מהנוטים אחרי הרוחניות והפרטות. על כן יהיה המספד גדול מב' הצדדים, שיכירו שיש טעות ביסוד הנטיות שהם בנויות להיות מתאחדים, וכל כך גרמו קלקולים בנטותם לפירוד, לחבל איש מעשה רעהו. והנה התכונה של החבה הלאומית בתור כללות וחומריות נתגלתה באחאב שחבב מאד את ישראל. ואחז מעשה אבותיו, עמרי, שהוסיף עיר אחת בארץ ישראל, ודורשי רשומות אמרו כולם באים לחיי העולם הבא, לי גלעד, זה אחאב שנפל בגלעד, וכדברי תנא דבי אליהו שהי' מעמיד פנים במלחמה גם אחר שנחתו בו החיצים, שלא להבעית את ישראל. אומץ רוח כזה בא מאהבה יתירה ונפלאה. גם כבד את התורה מפני שעל כל פנים כבוד האומה תלוי בה, על כל פנים כלפי חוץ, לפני בן הדד, ועם כל זה לא הכיר ערכה של תורה וקדושת השי"ת המיוחדת שבה כל יתרונם של ישראל, על כן הלך בדרכי איזבל ובחוקות התועבות של גויי הארץ לפי המדה שהיתה שולטת אז ברוח הזמן. לעומת זה יאשיהו הגביר את הצד הרוחני עד אין דומה בכל המלכים, כעדות הכתוב וכמוהו לא הי' לפניו מלך אשר שב אל ה' בכל לבבו ובכל נפשו ובכל מאודו, עד שלא רצה כלל להיות יחס ישראל עם אומות העולם, ובזה ויתר על דברי ירמיה הנביא שצוה מפי ד' להניח לעבור בארץ ישראל את חיל מצרים. על כן באחאב ויאשיהו התכנסו ב' הנקודות של יוסף ושל יהודה, כח משיח בן יוסף ומשיח בן דוד. על כן בהסרת העיוות הבא מחסרון הכנת האומה שלא תשתמש בכחותיה המתגלים ביחידי הסגולה לטובה כראוי לעת קץ, תכיר כי היה אפשר לאחד ב' הכחות יחד בהיות ההכרה שלמה, אם כן יגדל ההספד בצירוף ב' הנטיות. כפי תכלית ריחוקם בפועל, כן תהיה קרבתם והכרת זיקוקם זה לזה, ויכפל כמספד אחאב ויאשיהו גם יחד, לתן לקח להבא לאחד את הכחות, להשכיל להעמידם במערכה הגונה המביאה לטובה כללית. והנה באמת כל זמן הפירוד, שהאומה אינה מוכשרת לאחד הכחות וכל אחד מחליש את חבירו, ההנהגה הולכת שאין כל נפש מסוגלת לקבל כי אם נטיה אחת, על כן לפעמים יבא הפסד מוסרי או מדעי אם נעמול להכניס ב' הנטיות בבת אחת. אבל ההתפרדות העמוקה הלא היא שורש המחלוקת בישראל, על כן אף על פי שהנביא דבר ברמז, מכל מקום תרגם יונתן בן עוזיאל וגילה הדבר יותר, ועל ידי זה נזדעזעה ארץ ישראל ת' פרסה על ת' פרסה. כי כל זמן שלא הוכשר הדור להשוות הנטיות ולכוללם, כל אחד נכוה מחבירו. ומכל מקום התחזק יונתן בן עוזיאל ואמר גלוי וידוע לפניך שלא לכבודי ולא לכבוד בית אבא עשיתי כי אם שלא ירבה מחלוקת בישראל, והפתח השכלי יכשיר הדעות לבקש עצות איך ללכת בעקבות שתי ההכנות, ששתיהן נחוצות. 

והנה בתור עקבא דמשיח בן יוסף, נתגלה חזיון הציונות בדורנו, הנוטה לצד הכללי ביותר. ומצד חסרון הכשרתנו אין הכחות מתאחדים להשכיל מעבר מזה איך שההכשר הכללי לישראל אינו כי אם בסיס ליסודו המיוחד, ועל כן צריך שתהיה ההנהגה מכוונת לתכלית ההתעלות המיוחדת, ולהיות מושפעת הרבה מהסגולה של יחידי הדור, צדיקים וחכמי תורה הרבה, ולעומת זה ההכרה שהחפץ לחזקם של ישראל והתנערותם בתור אומה חיה, עם כל צרכיה החומריים, שהוא דבר נכון כשמצטרף לכל התכונה הראויה, גרמה עד כה שלא הצליחה במעשיה, עד שחסרון ההצלחה גרם לסכסוכי דעות וריב אחים שהלכו בדרך מסוכנה כזאת עד שהמנהיג הראשי נפל חלל מעוצר רעה ויגון. על כן ראוי לנו לשום אל לב, להשתדל לנטית ההתאחדות של עץ יוסף ועץ יהודה, לשמח בהתנערות חפץ החיים הבריאים האנושיים המפעם בכלל באומה, ולדעת שהתכונה הזאת אינה תכליתם של ישראל, כי אם הכשר הגון כשיגודל על פי דרכו, וכשאינו מתנהל למטרת ההכנעה לצד הרוחני והשאיפה אליו, הלא ערכו נחשב כערך מלכות אפרים שנעשו עוגה בלי הפוכה, מפני שעזבו מקור מים חיים, ומצרים קראו אשור הלכו. על כן זאת תהיה תועלת המרירות שראוי גם כן למי שנוכל לחשבו בתור עקבא למשיח בן יוסף, מצד השפעתו על החפץ הגדול הכללי של תחיית האומה במובן החומרי והכללי, מכל מקום אם לא היה כח זה נעזב, לא מצד התגברות ההפקרות ושנאת התורה בעונותינו הרבים, עד שמתגרשים יראי ד' וחושבי שמו מנחלת התנועה, ולעומת זה מחסרון אומץ הלב לבקש שכל כח שהוא מצד עצמו טוב יתחזק, ואם חסר לו השלמתו הרוחנית, עלינו להשתדל על התרבות אור הדעת ויראת ד' במעלה רמה, עד שיוכל לכבוש ביותר כח חיים אדיר ולהבנות ממנו, אז יתקים בנו מקרא שכתוב ונתתי בציון תשועה לישראל תפארתי. כי הכנת התשובה הלא צריכה להיות מצדנו, ואין התשובה מתקימת באמת כי אם כשהכוחות המצויות באומה, ושאפשר להם להיות נמצאים, יהיו בכל תקפם, ועם עז החיים יהיו מוסבים אל הטוב. אז נהיה מוכשרים לחפץ העליון, להיות עטרת תפארת ביד ד' וצניף מלוכה בכף אלקינו. 

ורב יוסף עצמו, שאמר שעמד על מקרא זה על ידי תרגומו, קבל על עצמו לראות בחבלי משיח, תחת אשר אחרים מחכמי ישראל אמרו ייתי ולא אחמיניה, בתגבורת החבלים הרוחניים, שבהכרח יבואו בתגבורת התביעות לבצר את החומריות שנעזבה הרבה במשך הגלות, שעיקרו בא לחזק ולהציל את הרוחניות, לכלות פשע ולהתם חטאת, על כן אמר ייתי ואזכי דאיתיב בטולא דכופיתא דחמריה. חמריה, הנטיה לעניני החומר הלאומי, הוא גם כן מחשיך ומונע לפי המצב הנהוג את ההתעלות הרוחנית. אמנם אם לא היתה הנטיה יוצאת בזעף גדול, עד כדי להתפשט בנטיה חומרית יתירה ובלתי הגונה כלל לישראל, היה נח לקבלה. אבל כופתא דחמריה קשה יותר לקבל, ואם לא הנטיה הקיצונה, לא היה רוח התורה מעיק לה, ולא היתה יוצאת התנגדות חצפנית על יסודה של תורה, לבקש לסמות עינו של עולם. אבל הכופתא, הנטיות הגסות שהם חרפת האדם גם באומות העולם, הם גורמות לעשות טולא להחשיך את המאורות הצחות השכליות הנובעים ממקורה של תורה. אמנם התחזק רב יוסף שסוף כל אלה הוא להכנע מאורה של תורה ודעת אלקים, על כן ייתיב בטולא דכופתא דחמריה, ובעצם חושך הצל, השית כליל צילו בתוך צהרים, ידליק הוא נר מצוה ואור תורה, ומעט מן האור דוחה הרבה מן החושך, ויהפך גם כן הרע לטוב והקללה לברכה. על כן אמרו בזוהר בראשית דרב מתיבתא אשר בהיכלא דמשיחא אמר, מאן דלא הפיך מרירו למתיקא וחשוכא לנהורא לא ייתי הכא, כי יסוד הכשר דורו של משיח הוא להשתמש בכל הכחות היותר גסות, לצד הטוב והקדושה היחידית שנתעטרו בה ישראל.

<h2>סו</h2> 
כל מחשבה שאינה נגמרת, היא מצטיירת בכח דמיונות, ועל פי רוב היא מעוררת פחד ועצב. על כן תמצא שמי שאינו חושב כלל יהי' לפעמים נוטה לשמחה, אבל מי שיש בו כשרון המחשבה יהי' אז שמח, כשיבא למדה זו שמחשבותיו יהיו נגמרות. יהי' אז שמח ומלא בטחון וטוב לב. אבל כל זמן שאין מחשבותיו נגמרות, יהי' נרעד ועצב. על כן חובה לתלמידי חכמים להשתדל לברר מחשבותיהם למען יהיו מלאים שמחה ועז בד', וצדיקים ישמחו יעלצו לפני אלקים וישישו בשמחה.

<h2>סז</h2> 
על פי רוב אין מתקבצים באיש אחד כשרונות רבים, כי לפי המורגל אותם הכוחות שעליהם הכשרונות בנויים הם כסותרים ודוחקים זה את זה, והאדם הוא מוגבל בכחות נפשו. על כן כמו שברוב, מי שהוא בעל זכרון גדול אין כחו יפה כל כך בעומק והבנה, ומי שהוא מעמיק יפה על פי רוב אין זכרונו והשגתו מהירים כל כך, וכן מי שהוא פיוטי ונוטה לכשרון השיר אין כחו יפה כל כך בחכמות המעשיות כהנדסה ומוכניות, ולהיפוך, מי שהוא אדיר בחשבון ובעל מספרים על פי רוב לא יתנשא לרום השירים אלא בתור גאוניות יוצאת מהכלל הרגיל, כן מזדמן בנהוג שבעולם שמי שהוא נוטה בטבעו לעבודת ד' במצות שבין אדם למקום איננו כל כך נוטה להיות בטבעו מזורז בענינים שבין אדם לחבירו, ולהיפך נמצא מזורזים בעניני הטבה בדברים שבין אדם לחבירו והם אינם בטבעם נוטים כל כך למצות שבין אדם למקום וכשרון קדושת האמונה אינו חזק כל כך אצלם. והיינו שלפי הטבע הכח הנפשי שמזרז את האדם לעבודת שמים הנובע מכבודו של מקום ב"ה, הוא כח שירי, שהרי עצם הכרת כבוד שמים כהכרה מעשית היא מנועה מרוב בני אדם, אלא שמכל מקום על ידי אותו הניצוץ הקטן של האמת הנזרח בלבו של אדם מספיק שתתנוצץ קדושה נמשכת כעין המשכה טבעית, והיא מיוחסת לכח פיוטי יותר מלכח מעשי. על כן מי שיש בו נטיות לרגשי קודש על פי רוב יהי' נוטה למדת יראת שמים הרגילה, אמנם כשרונו המעשי אינו כל כך חד על פי רוב, על כן בענינים מעשיים שאין כח השירה פועל עליהם לא יהי' נמשך כי אם בכבידות. ולהיפוך, מי שהוא נח להסתכל בטוב כשרון מעשה והטבת הבריות אינו כל כך מוכשר לשיריות, על כן ירחק בטבעו מעבודת ד' בתחילת הציור. וזהו הצרה הנמצאת בעולם, שהכוחות מפוזרים ומתנגדים. אבל דרך האמת, שהוא דרך ד', צריך להיות שכל אחד יחזיק בכשרונו ויכבד כשרון חבירו, באופן שירצה בכל לב להיות משפיע על חבירו וגם מושפע ממנו בכל דרכי הטוב. על כן באמת ראוי לדעת שכמו שיש חשבון דיוקי במעשה וכל התלוי בו, כן יש חשבון דיוקי גם כן בכח היופי, אלא שלפי הדמיון נדמה שהוא רק שעשוע דמיוני, אבל בעומק היחש שבין הענין הדמיוני להמושגים שלו והתלותם באמתת המציאות, כל זה אפשר, ואי אפשר כלל באופן אחר כי אם שיבוסס על חכמת אמת מעשית ומדוייקת. על כן השירי צריך השפעה מהמעשי על צד החכמה המדוייקת שבכח הפיוט, ומתוך הכרה זו יבא המעשי להיות גם כן קרוב לכל מרום ונשגב. ולהיפוך, יש כח יופי גדול בכל דבר היוצא בחכמה מעשית המציירת את התכלית בקישור האמצעיים, בין בדיבור בין בציור, וקל וחומר במעשה. על כן ראוי שימצא השירי בעצמו קישורו גם כן לדברים המעשיים. ובהתאחדות הכחות שכל אחד פועל בכשרונו, ימצא שהכל צריך להיות באגודה אחת, ותורה נקראת שירה, גם מצוה. הכללים הכוללים ביותר, כמו עשרת הדברות, הם נעלים בגילוים כל כך עד שהם כוללים את שני הכחות, כח השירה והמצוה, על כן הם עומדים בראש לכל. וצריך להכיר שמצד פרטיות קיומם בדבר ד' הם שוים לכל תרי"ג מצות, שעל פי הנהוג לחשבון עם ז' מצות דרבנן, כת"ר, מצטרך למספר תר"ל, שהם נובעים מצד דבר ד', על כן שירה ומצוה נמצא בהם שם בן ד' ומספר תר"ל, לדורשי רשומות.

<h2>סח</h2> 
תכלית השלימות הוא שיהיו דרכי ד' הטובים כל כך חזקים בטבעם בלב האדם עד שיהיו חזקים כחוזק כל הכחות הטבעיות שהם ברית עולם קיים, ויהיו בהם שתי המעלות, מעלת החופש שבא מצד הבחירה, ומעלת החוזק ככל הדבר החקוק וקבוע בטבע, ועל זה נאמר נתתי את תורתי בקרבם ועל לבם אכתבנה.

<h2>סט</h2> 
ציור "אחד" מצטייר לפי הדמיון בצורת מיעוט, כלומר בניגוד לריבוי, ובדמיון הריבוי חשוב מציאות יותר נחשב וראוי לתפוס מקום בנפש. אמנם לפי השכל, אחד הוא ציור הכל, הכולל כל הכחות הפרטיות באחדות אחד. על כן בירידת המעלות צריך לפרש אחר אחד ברוך שם כבוד מלכותו לעולם ועד, אבל בעליית השכל אין עם אחד מה לספר יותר, כי הוא כולל הכל. על כן נמשל הדבר לבת מלך שהריחה ציקי קדירה, שעבדיה התחילו להביא לה בחשאי. וזהו בעיון, אבל במעשה לעולם הפירוש מוכרח. אמנם אינו גלוי כל זמן שיש לגוף שימוש עצמי מנטייתו הפרטית, כי אם ביום הכפורים שצרכי הגוף בטלים אז כח האחדות מתפשט יפה במעשה בגילוי ואפשר לומר ברוך שם כבוד מלכותו לעולם ועד בקול רם.

<h2>ע</h2> 
יראת העונש נוסדת על הדברים שהשכל מחייבם רק במצב החלי של הנפש, כי במצב הבריאות אין צורך ליראת העונש בהם, וכיון שאין הגנה זו נצרכת, על כן היא לפעמים מזקת בציורי'. אמנם לענין השמעיות היא דרושה לפעמים, על כן עלינו תמיד להשכיל בטעמי תורה, לדרשן ולפרסמן, עד שישובו השמעיות גם כן מכוונים אל השכל, בין מצד כללותם ובין מצד פרטיותם, כמו השכליות. ואז תהי' דרך האהבה השכלית בוקע והולך על כלל כל התורה כולה, ולא נהי' נצרכים כל כך להמשכת יראת העונש, שהיא חיצונית, כי אם אהבה ויראת הרוממות.

<h2>עא</h2> 
השגה אמיתית בדברים הרוחניים והעיון בהם אינו מרחיק את האדם מהעולם המוחשי והמעשי כלל, כי אם עירוב הדמיונות שמתערבים בהכרח בתוך הדברים העיוניים, ובגרמתם הם מעכבים שלא יתאחדו עם העולם המעשי. על כן היו האבות עוסקים בעסקי העולם עם דבקותם ועיונם הגדול, מפני שהיו הסיגים אצלם בטלים במציאות לעומת טהרת ההשגה. ולמשה רבינו ע"ה לא היתה אפילו הנבואה הגדולה, הגורמת לכל נביא שברון המוחשיות, שום עיכוב, כי אם כאשר ידבר איש אל רעהו, מפני שבהשגתו הבהירה לא היו כל סיגים. על כן לא די שאין השגת האמת המופשטת מעכבת, כי אם היא מחזקת את היסוד המעשי, כמו שהחכמה האלהית היא פועלת כל המציאות אף על פי שהיא רוממה באין סוף. המגביהי לשבת, המשפילי לראות בשמים ובארץ. וכמו כן כל הניגודים הנמצאים בין העולם הרוחני והחומרי ובין מחזיקיהם, הכל תלוי לפי ריבוי הסיגים שבהשגה. וכפי ברירות ההשגה תתמעט המחלוקת ויבושר השלום. תלמידי חכמים מרבים שלום בעולם שנאמר וכל בניך לימודי ד', השגה מופשטת, ורב שלום בניך, בשכל המעשי, אל תקרי בניך אלא בוניך, בפועל, בכל דבר של שכלול ושל תיקון, יהיה רוחני או גשמי, כל שהיא תפארת לעושיה ותפארת לו מן האדם.

<h2>עב</h2> 
בעניני עבודה זרה ומנהגיה ישנם דברים כאלה שהם נובעים מצד הרע והכיעור, שנלוה כח הרשע והדמיון לקלקל יושר הנפש האנושית, ואותם רחקה התורה לגמרי. וישנם כאלה שמפני שהיתה עבודה זרה נהוגה בתחילת ילדות האדם, נקבעו עמה מנהגים בנויים על פי רגשות טבעיות חזקות, שהם קבועים על פי הטבע הבריא של הנפש האנושית, והטוב שבהם החזיקה תורה, אחרי הבירור והנקיון הגמור מכל סיג וטומאה.

<h2>עג</h2> 
המוסר האלהי, כשהוא נקבע בשכל יפה וברור מטעם התורה, הוא גורם להפרות ולחזק את המוסר האנושי הטבעי ולהרימו למעלה רוממה כזאת שהיא אינה בכח עצמו להגיע אליה. אבל כשהיא מתערבת בדמיונות, גורם הדבר שכח המוסר האנושי הוא מתחלש מהשפעת המוסר האלהי, ועל ידי זה מתפרצים רבים המתנשאים להעמיד חזון, להפריד אלופו של עולם. ותחת שעין בעין אנו רואים שתקומת המציאות והפרחתו תלויה בכח ההתאחדות, וגבורת האמת כל מה שהיא מוספת לעלות היא באה להשכיל איך כח ההתאחדות פועל בעולם בכל כחות היצירה והיקום, וקל וחומר בכחות הרוחניות, הנה מבלי עולם מתוך שהם מציצים על אותה הפעולה שהמוסר האלהי פועל בנפשם לחלישות ורפיון, הם שוכחים בגבה אפם שההשפעה הרפויה באה מחסרונם, שאין שכלם צלול ואין עבודתם שלמה לקבל רושם של המוסר האלהי בטהרתו, על כן הם צריכים לעבוד ולהשיג הדברים בבירור, אמרת אלוה צרופה. והרבה גורם אצלם ראותם בהרבה אנשים המושפעים יפה מהמוסר האלקי, והמוסר האנושי נעשה אצלם לקוי באיזה מקצע, אם בצד השמאל או בצד הימין. על כן חובה גדולה על כל חכם מישראל לצרף דיעותיו, שתהי' ההשפעה המוסרית שלו השופעת מיראת השי"ת וקדושתה של תורה צרופה ובחונה ככסף וכזהב מזוקק באופן שהכל יראו, שרק אז יתבסס יפה המוסר האנושי, כשיהי' דבר ד' למעוז לו. וכן הדבר מזדמן גם בהשכלה האנושית, שהשפע האלהי צריך שיובן שהוא מחזקה, מעלה אותה ומעדנה. אבל הסיגים הדמיוניים גורמים שיהיה המושג כאילו הדבר העליון והנעלה מחריב והורס את מה שהוא נמוך וירוד ממנו, וגורם שיבושים בהשקפות שכליות ומעשיות שאי אפשר להנצל מהם כי אם בעוזה של תורה, אז יחזק במעוזי יעשה שלום לי שלום יעשה לי.

<h2>עד</h2> 
יסוד טעות הדמיונות נובע על פי רוב מההכנה של הכשר לעלי' גדולה, אלא שאין האדם מכיר את מקומו ומדרגת שכלו לתן גבולים לחפציו הרוחניים כי אם על ידי חיפוש של חקירה וחכמה. באמת, כל המושגים הנם מושגים רק על פי פעולותיהם, ואפילו מושגי החושים אינם מושגים כי אם כפי אותו הרושם שקרני האור שלהם עושים על כלי ההבטה שלנו, שהם עצבי הראות, אמנם החוש טועה כל כך עד שחושב שהוא משיג את המושג בעצמו. אם כן אין פלא על המושגים הרוחניים כשהם מוטעים בזה. ביחוד החפץ הפנימי, לבקש השגת השי"ת לא מצד פעולותיו כי אם בציור עצמי מהותי, מסבב שיבושים עד אין חקר, והם גרמו ליצרא דעבודה זרה שיתהוה. וענפים ודילדולי מחשבות מזה הם עוד מעורבים בכל מחשבה נאצלת, שאין מקום לזככם כי אם על ידי הכשר של מעשים טובים והגברת חוש הדעת אלקים המעשית, דהיינו עשות חסד משפט וצדקה בארץ במובן היותר רחב. והמובן הרחב הוא ללמוד על מנת לעשות איך שתהי' הצדקה עשויה באופן מתמיד, פורח, מתקיים ומתעלה, וזוהי התורה כולה, עם כל הידיעות הדרושות לאדם וכל מכשירי החיים הנלוים להם.

<h2>עה</h2> 
כשם שרשעי אומות העולם מונים את ישראל בגלותם באומרם איך אפשר להיות נאמן לארץ מולדתו אם יהי' חובב עמו וארצו, מה שהורה הניסיון שאין הדבר כן, כי אם מצד הצדק נותן האיש הישר לכל דבר חוקו וחיובו וכל אחד אינו מעיק לחבירו ולפעמים גם כן עוזרו, כן יצאו בני פריצים להחליט כי כל זמן שענין עולם הבא מונח בתוך המחשבה האנושית, מזיק הדבר לחבתו לעולם הזה ולשכלול חייו, מה שבאמת אין הדבר כן, ואדרבא אי אפשר לאדם שיאהב באמת חיי עולם הזה הטובים בהיותם ערוכים בצדק ומשרים ודעת אלהים, כי אם בידיעה תקוה ואמונה בעולם הבא. והניסיון מוכיח כן, שרוב מיישבי המדינות בישראל ובעמים שעשו טובות זמניות בעניני העולם הזה היו יראי ד', בעלי דיעות מיושבות, שיסוד מגמת חייהם הי' עולם הבא. כי המחשבה האמיתית והקיימת לעד של עולם הבא היא מרימה את ערך כל החיים כולם בכל גווניהם, כיון שנמצא בכללותם גם כן אותה החמדה של עין לא ראתה, חיי נשמות ונחל עדנים. אבל מי שמטשטש את מבטו, וכל ציורו אינו כי אם בעניני עולם הזה, שהם מבלעדי התכלית הרוחני הם תהו והבל, החיים כולם הם מושפלים אצלו בכלל, וכל התנשאותו לעשות ולפעול אינו בא כי אם מהתרגשות של כבוד מדומה או תאוה או הכרח פרנסה, וכמה תוכל מגמה כזאת לעלות יבין כל איש. על כן יסוד נרקב לקחו להם אותם החפצים לחזק ביותר את שאיפת הבנין בעולם הזה על ידי שילוח לשונם לדבר עתק בגאוה ובוז ביסודי האמונה בעניני עולם הבא, וראוי לנוד לסכלותם איך שהם חפצים לבנות בנין עולם על יסוד שקר ומתעה ועל מיעוט הדמות של המציאות האמיתי.

<h2>עו</h2> 
כשההשגה האלהית היא בטהרה בנפש, היא מרוממת את כל מושג שבה בתכלית הטהר והעדן, מה שהכח הצדק הטבעי כשאין שם ד' נקרא עליו לא יכול להביא למדרגה זו. אבל כשידיעת שם השי"ת היא מעורבת בדמיונות כוזבות ומושגים מטעים, אז המושג של הצדק הטבעי הוא עולה יותר בחוזק ובטהר מאותו המושג היוצא על ידי קריאת שם ד', ואז שם שמים מתחלל חס וחלילה, וכנסת ישראל אומרת השליך משמים ארץ תפארת ישראל. על כן צריכה להיות עבודת ד' מכוונת להישיר את המעשים כדי שיהיו על ידם ישרים הרגשות, ועל ידי יושר הרגשות יתישרו הדיעות בכלל האומה, ואחר כך בכלל האנושיות, עד שיוכלו בני אדם לשאוב ממקור החיים, ולא יהיה להם זאת לפוקה ומיעוט כח כי אם לעז ועצמה ועז משפט. ונחה עליו רוח ד', רוח חכמה ובינה, רוח עצה וגבורה, רוח דעת ויראת ד'. והיה צדק אזור מתניו והאמונה אזור חלציו. רק דעת אלקים טהורה ונשגבה תוכל להרגיע ארץ. וגר זאב עם כבש ונמר עם גדי ירבץ.

<h2>עז</h2> 
כל ההכבדה המורגשת מקיומה של תורה בדיוק בפרטי ההלכות, אינו בא כי אם מחסרון בירור של ידיעה ברורה ודבקה בנפש, שעל ידי זה הספק מעורר חרדה וגורם למאסה של תורה חלילה. אבל כשההלכות הם מבוררות, הם משמחות לב עושיהם ומזהיריהם. על כן זאת היא חובת כל הוגה דעות לעשות בתורה לשמה, בליבון הלכה שתהיה מחוורת כשמלה. לבעל דעה רחבה אין הדיוק הרחב מעיק כלל, אדרבה הדייקנות היא תולדת השלמה כמו שדיוק דקדוק השפה הוא נערך לשלמותם של המדברים בה. ולפי ערך רום המושג וטהרתו של היסוד הפנימי שבתורת אמת, כך מרובה ורחב הוא הדקדוק העצום בפרטי המעשים המסתעפים משרשו, ולמבין ומרגיש כולם נסקרים בסקירה אחת רחבה. ואם יחסר הדיוק המעשי, הרי הצורה הבהירה של רום ערך התורה האלהית ורוממות חוקיה ומשפטיה ויקר ערך תכליתם היא מתטשטשת, ואין שיעור לההפסד הנצמח מזה לכל משאת הנפש של כלל היהדות, לאדם בכלל ולישראל בפרט. אמנם צריך שיהיו נלמדים הדקדוקים והרחבתם מתוך עונג המושכל העליון ושמחתו, ולא בציור הכרח של נטל, סבל, המדאיב ומדכא. וזהו ודאי תנאי נכבד בעסק התורה לשמה, וממ"ח דברים שהיא נקנית בהם, בענוה בשמחה. אמנם השמחה צריכה להתבסס מתוך מדע פנימי של הכרה ברורה.

<h2>עח</h2> 
לפעמים מגודל התשוקה לעשות טוב, כשמבריק הרעיון עד כמה היכולת איננה מסכמת עם החפץ, הלב מתמלא פחד ויאוש, ומתילד מזה הפרעה למנוחת הנפש ולשמחה, שהמה יסודות לכל מדות הטובות ולכל חכמה. על כן צריך תמיד להתחזק לשמח על החשק לטוב, ולהשתמש באותה הנטיה של העצבון על חסרון היכולת, להגדיל את היכולת לפי ערכה ולהתאימה עם ההוצאה אל הפועל.

<h2>עט</h2> 
בדורות הראשונים היו כלל האנשים קטנים בשכלם, והמצויינים היו ענקים, כדי לנשא את הכלל הגס. ובכל שהזמן מוסיף והולך מתפשטת הדעה על הכלל, ומתוך כך המצויינים מתקטנים. כי עיקר השלמות היא המיצוע בכלל הכחות, ויש מדה ערוכה מההשגחה העליונה לשלמות האנושית, והיא מתנהלת על פי דרכיה, על כן במקום קטנות הכלל צריך הפרט המצויין להתנשא הרבה, וכפי רבות ערך הכלל ורוממותו כן ערך המצויינים יתמצע, עד שיתרומם הכלל כולו ויהי' במדרגה כזאת שלא ילמדו עוד איש את אחיו ואיש את רעהו לדעת את ד' כי כולם ידעו אותי מקטנם ועד גדולם.

<h2>פ</h2> 
שפלות של עבודה זרה היא סבבה המושגים הגשמיים בעניני אלהות, והיא הצריכה גם כן שיהיו הציורים כל כך קרובים אל החושים, מפני שהשפילה את השכל והחשיכתו. אבל בהיות הפחיתות המוסרי וההשפלה דרושה לילדות האדם, להטביע בו חייו החומריים על בסיס איתן, על כן היה הכרח להיות עבודה זרה שוררת בעולם זמן הראוי עד כדי לסבב אותם הציורים והביטויים, שיפעלו לטובה אחר שיזדככו ויעלו לרום מעלת החכמה, ויכו גם כן יתד עמוק בציור הנפש של כל בשר, עד שדעת ד' הטהורה תהי' לאור החיים ונר לנתיבתם.

<h2>פא</h2> 
מפני שהשי"ת הוא מרומם על כל ברכה ותהילה, ובאמת אין יחש לשלמותו ית' עם שבחים שאנחנו יכולים לצייר, על כן נמצא שורש ליצר הרע של מניעת התפילה, ועמו מניעת כל העבודה שבלב, והוא מסתעף בפועל עד שלא יכיר הנפעל ממנו יסוד כחו. על כן צריך לכוון אל חקר מוצאו, ולהבין בדברים שאנו לוקחים מאמתת המציאות כמה שעולה בידינו מהרשימה, וכל מה שידובר ויחשב הכל הוא חלק מאור החיים שמושפע ממקור החיים, השי"ת שמו. אם כן לפי אמתת המציאות שמזככת למעלה מחוג הפרטי של ציורינו, דוקא מגודל אמתתו הננו יודעים שכל מה שאנו משבחים, מפארים ועובדים, הכל הוא אמת. ומה שהוא בטל במציאות ואינו נראה, כמין אותם השלמיות שהם באמת מיוחסים לשם ית', הוא רק מפני שהריבוי של אין סוף גדול כל כך על כל השיעורים עד שהם נראים כמין אחר. אבל באמת הם כולם ניצוצות וחלקים מאורו העליון, כי הלא אין מקור אחר למציאות, ואין עוד מלבדו.

<h2>פב</h2> 
ריבוי השלילות בידיעת השי"ת, אף על פי שהם יותר קרובים לציור האמת, מפני שהציורים שלנו הם חסרים באמת, מכל מקום הם מרחיקים מהאדם את הציור החי של מרום וקדוש, אלקים חיים ב"ה. על כן צריכים שיהיו מלובשים בציורים חיוביים, שהם יונקים ממקור אמתת מציאותו ית"ש, מצד הידיעה שרק הוא לבדו ית' עשה לנו את הנפש הזאת וכל מחשבותיה לו המה.

<h2>פג</h2> 
הציורים השליליים מחוללים את האהבה, המתגברת על ידי מניעת ההשגה ויקרותה, והחיוביים מחוללים היראה הרוממה, ולא ברא הקב"ה את עולמו אלא כדי שייראו מלפניו, שנאמר והאלהים עשה שייראו מלפניו.

<h2>פד</h2> 
מה שלקחו עמים אחרים חלקים מידיעת התורה ולא הוכשרו אליה, כיון שלא בא הדבר על פי סדר הראוי להיות ממקורן של ישראל, גרם שצריכין ישראל להבדל מהם, שהרי על כל פנים בהם נמצאים מגרעות רבות שהם צריכים תיקון גדול מאד. וההבדל מחייב להיות מתרחק לפעמים גם כן מדברים טובים שלהם, וכל זה גרם החפץ להשפיע בלא עת.

<h2>פה</h2> 
כשם שצריך לתקן את הנפשות אותם השקועים בחומריות ובהשלמה עולמית ומדמים שאין שום דבר נעלה מזה לעצמם ולהכלל כולו, להישירם שיכירו וידעו שאמנם ההשלמה החומרית עם כל הדברים המתיחסים אליה בתכלית ההרחבה, הוא דבר נכבד שלא יכון האדם במעלתו זולתו, מכל מקום אימתי הטוב ההוא מגיע לתכליתו, בזמן שהוא נעשה מעבר אל ההשלמה העליונה הכוללת את האושר הנעלה, קדושת החיים במוסר, מדות טובות, ודעת אלקים על כולם, המתממת את הצורה האנושית בחיים ההוים ובחיי עולם הבא. וכן אותם השקועים בהשלמה רוחנית והעוסקים בתלמוד תורה וחפצים בקיומה בעולם, שצריך להשכילם שרק על ידי ההמצאה למעמד הרוחני את כל מכשיריו יכון, ורק אז יצא התכלית העליון לפעלו, כשיהיו בעלי הרוחניות משיגים את טיב החיים, ומשפיעים על האנשים השקועים בצרכי החיים את השפעתם הנעלה, שרק אז יגדל כבוד שם השי"ת בעולם. זהו דבר פשוט ומושג מאד. אבל מה שצריך להעיר ולהוסיף לקח הוא, שלא לבד האנשים צריכים תיקון, כי אם גם עצם המחשבות, שהמחשבות המשוטטות בעולם הן הנן הגורמות את מעמד האנשים והליכתם בחיים. על כן כל זמן שהמחשבות שהן נכנסות בציור שכלול העולם בחומריותו, הן מצויירות באופן המתנגד לכל אמת וקודש, מוכרח הדבר שהאנשים המתיחסים להן הם עומדים על זה המצב בפעולותיהם. על כן צריך לכונן מחשבות עולמיות, המלאות חן ועז של אהבת החיים המעשיים, ויהיו ערוכות במילוי קדושת עזה של תורה ודעת אלקים, כדי שכשיכנסו המחשבות בעולם המעשה יכניסו גם כן עם השלמתם ציוריהם שהם באמת האמיתיים והטבעיים להן. וכן צריך לכונן מחשבות ביראת השי"ת ובמשאות נפש לאמונה ועבודה ממולאות באהבת הבריות ואהבת החיים, עד שהמחשבות העיוניות והמופשטות כשם שיקדשו את חושבן ומחזיקן, כן יזרזו אותו במעשה ויעשוהו לחבר נאה ומועיל בחברה המדינית. זאת הדרך הישרה שהיא תפארת לעושיה ותפארת לו מן האדם, וכן אמר הכתוב ומצא חן ושכל טוב בעיני אלקים ואדם.

<h2>פו</h2> 
הרבה צריך אדם לעמול עד שיצוייר לו כראוי שיש במציאות עולם זולת מציאותו הפרטית של עצמו. וכשידע זה כראוי, רק אז יוכל להשיג את בוראו. אם כן מה שואהבת לרעך כמוך היא כוללת כל התורה כולה, היינו גם כן יסוד האמת ודעת השי"ת.

<h2>פז</h2> 
דעות החיצונות נבעו מחסרון ידיעה במעלתן של ישראל, שעל ידי זה נכנס יאוש בלב הרפויים בדעת למראה הגלות. ובאמת רוב המצות, שבין אדם למקום ביחוד, תכליתם מכוון בהעמדת ישראל לעם עושה פעולתו בעולם בין עמים רבים, ועליון על כל גויי הארץ, לשם ולתפארת. על כן מי שנאבד מלבו כח גאולתן של ישראל, נהפכו לו כל מצות תורתנו הקדושה לרועץ. ומי שהיה רפוי בציור ישועת ד' לעמו, אבד על כל פנים הדרך איך שגם בגלותינו הננו עומדים הכן למצב הגאולה, ושעל כל פנים יש לכל דבר הקיים בתור תשמיש לאומה חיה גם כן כל ערכו בכל עת וזמן, וחשב שעל כל פנים אותו הכח המדיני הרודה כופה ומעניש, צריך להנטל בגלות, ושלילת המשפט וכח החיוב המוחלט גרם בהכרח לביטול גמור. והציור האמיתי הוא לדעת שדוד מלך ישראל חי וקיים, וכל הענינים הנועדים לכללות האומה, לחזקה וקיומה הרוחני והחמרי, הנהו עומד בנו הכן, ולא נתבטל כלל מפני הגלות הנחשב רק לשצף קצף ולרגע קטן מול ימי העץ ימי עמי, שיבאו לטובה בחסדי ד', כשיתן עז למלכו וירום קרן משיחו.

<h2>פז1</h2> 
בעקבא דמשיחא נאמר ועמדו רגליו, ומטו רגלין ברגלין, וכן נרמז ותגל מרגלותיו. והיינו המצב היותר שפל, והוא מכוון כנגד ההגנה הצריכה לדורות מתגרת דיעות רעות, שעל ידם מחבלי כרמים מחבלים את כרם בית ישראל. וכבר מצינו הגנות שפלות ערך לפי ערך הירידה בימי החורבן, שאמר ירמי' עברו איי כיתים וראו וקדר שלחו והתבוננו מאד, ההימיר גוי אלהים, וכן רמוז בתורה בענין מסית, אשר לא ידעת אתה ואבותיך, ופירשו חז"ל דבר זה גנאי הוא שאפילו אומות העולם אינם מניחים מה שהנחילום אבותיהם. והנה זאת ההגנה השפלה שהיא משתמשת כשכבר ירד המצב של הרוחניות עד שמטענות שכליות אין להבנות, יספיק הדבר המוסכם, וגם מזה הענין השפל אם אך יתקבל לענין שמירת התורה ולימודה כבר המאור שבה יחזיר למוטב, והוא בכלל הלואי אותי עזבו ותורתי שמרו. אבל בימינו ירד המצב באופן כל כך מסוכסך, עד שכל טענות שבעולם אינם מספיקים לשפלי הערך הנטבעים בתאוות או הנמשכים אחרי מסיתים, כי הם אורחים לחברה למהרסי אמונה בכלל העולם גם כן, ולומדים מזה דרך הגויים. ולהרימם עד כדי דעת ההבדלה שבין ישראל לעמים, הרי זהו ענין העלי' שאי אפשר לבא לה כי אם על ידי גבורתה של תורה. והנה כל כלי המלחמה צריכים לגבורת השכל, אם כן יש מקום לשכל להשכיל ולהבין, לשנן וללמד, עד כדי הכרת הטעות. אבל דבר אחד יסודי של כפירה בימינו צריך לו חיפוש של מזור איך להציל ממנו גם כן באופן נמוך, באופן שעל ידי זה האופן נוכל להעלותו ממעלה למעלה. הירידה היא הכפירה בתורה מן השמים הבאה לרגלי בקורת כתבי הקודש, שמנקף לב כל כושל ורפוי הרחוק מתורה ודעת את ד'. שכל זמן שמצייר כתיבת התורה על ידי משה רבינו ע"ה ובזמנו, כבר עומדים כל הנפלאות שבה לימינו לסעדו. אבל כיון שמחליט מה שאי אפשר גם להעלות על הלב עם הלימוד האמיתי בתורה, שכל התורה נכתבה חלילה בזמן מאוחר, שוב נופל אצלו כל היסוד של חיובי השמירה, והולך מדחי אל דחי. לזאת הנגע אין עצה אחרת נמצאת כי אם לדרוך על פי דרכן של רבותינו הראשונים, הרמב"ם והחובת הלבבות, האחרון בענין כמה דעות של כפירה שעמד לנגדם על דרך המניעה וגם על דרך ההסכמה, כלומר שבירר חיוב קבלת עול תורה גם אם יוסכם חלילה לדעתם. וכיון שאין מקום לפריקת עול, שוב מסתלקת הפריקת עול, ואור האמת נראה בטהרו, והמאור מחזיר למוטב. וכן עשה הרמב"ם ז"ל בענין שאלת מציאות השי"ת וחידוש העולם, שהניח יסוד המציאות של השי"ת גם לדעת הקדמות, מפני שלדעת החידוש הענין מבואר בגלוי יותר, ואחר כך השכיל לרפף יסוד הקדמות גם כן. כן אנחנו צריכים להראות חיוב שמירת התורה וקדושתה אפילו עם קבלת כל טענות של טעות של מבקרי כתבי הקודש. מכל מקום אומה זו הישראלית שכל כך פעלה להודיע שם השי"ת בעולם על ידי מציאותה, והיא עומדת בקיומה, ראוי לקדש ברגשי קודש את כל מה שהוא מתוצאת רוחה, וכל מה שהוא יותר נמזג ברוחה ודבק בחיי נפשה ראוי לכל אחד מבאיה לקדש ולקיים. וזהו בודאי חפץ עליון והנהגה מוסרית עליונה ומצלחת, תראה שכן אנו מרגישים, שהרי אנו מקיימים גם כן דברי סופרים ואפילו מנהגי ישראל שאין בהם משום הלכה למשה מסיני כלל, כי אם מפני שיסוד אמונת השי"ת הבא לנו ולכל העולם על ידי מציאותנו ויחוסינו הדתי המוסרי, הוא פועל עלינו להשכיל שכל מה שהננו נוטים להרחבה של זהירות בעניני הדת והתורה, שזה מורה ביותר שאנו מכירים את ערך פעולתנו על ידי זה לעצמנו ולעולם, הרי אנו מקדישים ומקושרים לה בשמחה ולב מלא גאון לאומי מיוחד לנו. נפש אדם מישראל ישתלם בזה. הוא שומר תורה ומצות באהבה רבה, וכיון שהעילה של פריקת עול מתבטלת, הוא מתקרב יותר אל התורה ולימודה, ואז הוא מכיר את האמת הגדול כי דבר ד' עמנו, וכי אמת היסטורית היא כל מפלאות תמים דעים אשר הגדיל לעשות עמנו, בחסדו ואהבתו וחמלתו הוא גאלנו, וממילא יסורו מלבבו כל המון מחשבות טעות ושקר, ויכיר וידע אמתתה של תורה ודרכיה, ורוחו יתקדש להגיד לו הרשום בכתב אמת, ותבא חכמה בליבו ודעת לנפשו ינעם, ואור תורת השי"ת ואמונה שלמה תהי' מעוזו מלב מלא אהבה. והי' אמונת עתיך חוסן ישועות חכמת ודעת, יראת ד' היא אוצרו.

<h2>פח</h2> 
כשם שכל הבריות שבעולם המוחשי מתהוים על ידי הרכבים ויש הרכבה טבעית והרכבה מלאכותית, כן כל הנמצאים הרוחניים, מושגי השכל, שהם יותר חזקים במציאות ממושגים המוחשים, הם גם כן באים על ידי הרכבה לפרטים שלהם, וישנם הרכבות שכליות והרכבות טבעיות בהם עצמם. וכח היצירה צריך להיות מתמיד תמיד להרבות חיים ומציאות לטובה, על כן משובח מאד מחדש דברים כדרכה של תורה. וצריך שכח זה יתגבר עד אין קץ, רק שיהי' על פי דרך ד' המתאים עם יושר השכל והמוסר הטוב, שכלל כל זה הוא יראת ד' באמת, שהיא ראשית דעת. וצריך להשכיל, שהאבות עם כל התולדות הם ביחש לכח האלהי שבהם בריאה אחת בעלת אברים, שכפי התרבות פרטיה כן תוסף חיל ושלמות. על כן נאה מאד לחדש בכל אופני התורה, אמנם לשמור ההערכות לפי האפשרי, שאם יש לאדם כשרון להשתמש בשכלו בחידוש ענינים יותר נעלים ומועילים, לא ירד לדברים קטנים בהם. אבל גם כל דבר קטן המועיל, הוא מישב העולם וטוב הרבה יותר מכל פטטיא דעלמא, וכל חפצים לא ישוו בה. על חופש השכל לחדש ברחבה מתעורר כח ניגודי של יראת שוא, שצריך לנצחה. מקור הכח הוא להיות שומר את היסוד הטוב, אבל כיון שהוא עומד על היסוד צריך להתהלך ברחבה, וכל דמשכח ידרש, יגדיל תורה ויאדיר. ובאופן מעשי, כל חידושי העולם בדברים טבעיים ובמלאכות ראוי להרחיב ולחדש, וכל פעל ד' למענהו. וצריך להיות אוהב את הבריות באמת, ורוצה במציאותם ובשכלולם, שדעה זאת מביאה לאהבת השי"ת.

<h2>פח1</h2> 
המטרות מתאחדות אצל כל בעלי נפש נדיבה. אין מחלוקת כי אם בדרך האמצעיים. על פי רוב נובעת תמיד המחלוקת ממה שהמעמיקים יודעים שצריך להרבות באמצעיים כדי שנבא אל התכלית בטח, לטרח בערב שבת כדי שיהי' לנו מה נאכל בשבת, והבהולים אומרים שתיכף נבא אל התכלית, ונחלה מבוהלת בראשיתה גם אחריתה לא תבורך. חופש הדיעות וחופש המעשים למשל, מי לא ידע שהוא מקור ברכה למין האנושי, שהשלמתו היא חופשו, וכל כך עמוק מונח הדבר בעמק התורה עד שהכרת ד' היא בחופש, באפס הגבלה, כי אם כל יכול, אמר ויהי, יהי אור ויהי אור. ושלימות הדיעות צריכים גם כן להיות נקשרים בשלימות המעשים, אבל צריך להכין את האדם שיהי' מוכן אל זאת המעלה לבא לעלמא דחירו, על כן צריך עבודה בתחילה. אי אפשר להעמיד חוקר מתהלך ברחבה כי אם כשיוקדם לו תחילה שיעבוד של האותיות, הדקדוק והסגנון, ואז יתפתח להיות מתהלך ברחבה בחקרי חירות, והחירות תניחהו ליסוד האמת השלו' וההצלחה. על כן כל כמה שתהי' ההכרה מתגדלת יותר איך הכל שואפים לתכלית אחד, כן יתגדל כח השלום והאחדות להיות כל אחד מתלמד מחבירו הרחוק ממנו במדותיו דיעותיו ותכונותיו, עד שיסורו המדות הרעות שיסודם הוא הכעס והגאוה, שכמו שהם רעים ביחידים, הם יותר רעים ומזיקים בעם שלם. בהידיעה הכוללת שיש בכל נטיה דרכי יושר אלא שצריך לברר ולזכך, והאמונה הבאה מתוך הכרת השי"ת אדון כל איך שכלל הענינים הם מעשי ד' שראוי לחפש בהם צד הטוב, והכל עושים שליחותו, והמאור מתגלה על הצירוף של המון האורות שכללותם היא התורה, אבל היא מתבארת בין על ידי גילוי אותיותיה ועניניה וגילוי יד ד' שבהיסתוריא ושבטבע ובמוסר, במדע במלאכה ובחיי החברה, בצדדים הטובים והרעים, וכשהם מתקבצים יחד ומקימים את הכל במערכה, מתגלה האור המאחד ומשיב הכל לתכלית השימוש של הטוב האמיתי. אז ממילא יוסר כח הכעס מכלל האומה. וכשם שביחיד הכעס מעכב את מעלות הנפש ומונע רוח הקודש, והשקט מביא לידי חכמה ודעת ד', כן באומה ביותר. ונופל כח הגאוה, שלא יאמר כל אחד שרק בו צבור כל הקדושה, כי אם אדרבא, הקדושה האלהית מתפשטת אצל כל אחד חלק, ומכלליות הכל יבנה בנין שלם. ממילא מתקרבים ישראל זה לזה ומשפיעים זה על זה רב טוב, והולכים בדרך ההצלחה, ופועלים טובות לכללות האומה בכל הצדדים, בין בחיי שעה, בין בחיי עולם של המצב הלאומי, בין ברוחניות של מצב הקדושה והמוסר. וממילא מתגדלים הפעולות, וכחם של ישראל הולך משתלם עד שמתגלה אפילו לאומות העולם האור הגדול הצפון בישראל ותורתו, ואומות העולם מתעוררים לכבד את ישראל. וממילא ההשתדלות מתרבה, והלבבות מתרחבים, ואהבת ד' אלהי ישראל מתגדלת, ושבים הכל מאהבה, והקב"ה מגלה חסדו ומשיב את עמו לארצו ומטיב להם ומרוממם, ונודעה יד ד' את עבדיו, ובאים כל העמים לשאוב מים חיים ממעין ישראל כדברי הנביאים, וישראל פוגשים את הכל באהבה ורב חסד וכבוד, ונלוים גויים רבים אל ד' ומתרוממים בעולם, ומתגדל שם שמים וכבוד ישראל והתורה בכל העולם, עד שגם רחוקים באים ומודים ונותנים נזר מלוכה לצור ישראל, ונותנים הוד למלכנו. ושפט בצדק דלים, ורעה זאב עם כבש, ככל אשר דבר ד' שדברו אחור לא ישוב ריקם. ועלינו לקיים דברו הטוב אשר בהכרח יקויים. וכל האמצעים כשרים לזה כל זמן שהם נעשים בכבוד ויושר, בנחת ואמונה ושלום, והכל עושים השליחות אפילו המזיקים. ואם לפעמים היאוש ואפילו הכפירה הדמיונית מעוררת הכחות לעבוד, גם היא מאת ד' יצאה, הפליא עצה הגדיל תושיה, ומלכותו בכל משלה. וכל הפרטים היותר רחוקים עולים הם להתאחד ולהתקשר באחדות אמיתית, והיה ד' למלך על כל הארץ, ביום ההוא יהי' ד' אחד ושמו אחד. והמון הדיוקים והדקדוקים שיש בכל צד ופינה צריכים להשלמת כלל התמונה בשלימותה, כי ערך כ"ז אלף שרטוטים צריך מצייר פשוט לעשות לשלימות תמונה אחת מוחשית, וקל וחומר שאין ציור להמון השרטוטים הפנימיים הצריכים להעשות להיות הצלם האלהי השורה עם עם ד' שלם ויפה עד שכל רואיהם יכירום שהמה זרע ברך ד'. ועם זה יהיו נאזרים בעז וגבורה ובכח פועל אדיר ונשגב, עד שיהיה כח העבודה וכח האמונה יוצא מציור חלישות הנפש שנפל בו מעומק הגלות, שעם זה נפל גם כן הציור של הכרת ד' ושל אהבת ד' ושל יראתו, שאיננו לפי גודל הכח הגבורה וההוד שהוא צריך לצייר בנפש, כענין אותה הגדולה המתנשאת בלב החוקר החפשי כשבא לידיעה השלמה, שאומר ברוך אשר נצחנו בנעימתו. וישראל עם קרובו צריכים עוד ביושר לבב יותר הדור להיות נאזרים בגבורה. וזה יתגדל יותר על ידי האהבה והשמחה בדעת ד' ויחושו לישראל בפועל והנהגה, וזה יצא לאור על ידי שיתוף כל הכחות כולם דוקא, בשם כל ישראל.

<h2>פט</h2> 
אם היו בעולם רק ריחות טובים, שהם נמצאים מהפרחים היפים והפירות הטובים המפיקים ריח טוב, ולא הי' שום סרחון בעולם כלל, לא הי' האדם יכול לסבול את מתיקות הריח הטוב, שהי' פועל עליו יותר מדאי, על כן נמצא הרבה סרחון בעולם. ולולא הריח הטוב המלא חללו של עולם, הי' האדם כלה מהריח הרע, אמנם הבושם הטוב הכללי ממזגו. וכן הדבר הוא בדיעות ובמדות. לולא הרשעה והסכלות לא היה העולם החומרי והפרטי מתקיים, מפני השאיפה הגדולה לרוחניות ולכללות. ולולא הקדושה והטהרה האלהית שהיא נמצאת בעומק צלם האלהים שבנפש האדם ומיוסדת בתורה, הי' ודאי העולם שמם מכח הרע והכיעור שבכפירה וגסות הרשעה. על כן אין ביכולת לבער את כל הרע מן המציאות, כי אם לתקנו כפי האפשרי, להרחיקו בימין, ולכסות הצואה, ולתן לו יד מחוץ למחנה.

<h2>פט1</h2> 
הציור על דבר מהות השי"ת היא מחשבה אסורה, ומתוך כך היא פועלת גם כן להרע על המעשים. רוב הקלקולים הבאים משום אל תהי צדיק הרבה, מחמת הציור הם באים, שזה גורם לחלק ציור המוסר ומושג הצדק והמשרים מעצם ציור האלהות, ותחת אשר ראוי תמיד להבין דעת האלהים בחסד משפט וצדקה, יקחו להם דרך ציורים אחרים.

והנה לתקן זה הוכן ציור קבלת עול מצות מאהבת כנסת ישראל, שזהו מושג של יושר, והוכן לעומת זה כח הרפיון של הפקפוק ביסודות השגת המושגים העליונים, עד שכל מה שתזדקן האומה נכנס יותר טעם חבת הזקנה בטבע בכל דרכיה ומתחזק מצד ההגיון כח תורה שבעל פה. על כן יש כח לקיום המצות אפילו בלב קטני ההשגה באופן ציורי מוחשי, וזה נותן יד לצרף יותר את ההשגה האלהית להפשיטה מציורי החיוב, שכפי מה שהיא מצטיירת בערך המהות היא משתבשת מחולשת האדם, ולהעלותה יותר מצד דרכי המוסר שהם דרכי ד', ובהם ידבק האדם לקונו דביקות אמת.

<h2>פט2</h2> 
הכפירה היא גובה את החוב של עליית הציורים הפנימיים של עומק האמת ביחש לכבוד שמים, כשם שראש פסגת עבודה זרה נובעת מיסוד עילוי ציור כבוד עליון עד כדי סילוק מכל יחש לכל יצירה מוגבלת, שבכללם הוא האדם ומוסרו הפרטי והכללי. והענוה האלהית הופיעה על הר סיני, ההר הנמוך, למחוץ רהב בכל מקום שהוא, אפילו במרום עז. אל תבואני רגל גאוה ויד רשעים אל תנידני, שמה נפלו פועלי און דוחו ולא יכלו קום. ואחר כך מתברר שלפני כבוד ענוה, כי כבוד עליון הוא היצירה המעשית בכל צדדיה שתשתלם, וכל זמן שרוח האדם החפשי איננו משתלם במעז ההשלמה היותר טובה ומושלמת שבו, שהוא כח הבחירה בתכלית הטוב על ידי כח עצמי בטוח ונצחי, חסר הוד כבוד החיים ממרחב היצירה בחלק כל כך רשום, שחסרונו לעצמו הוא גם כן רב שם, ויותר באין קץ הוא החסרון הסיבובי שהמום מאבר גדול כזה פועל בגוף המציאות בכללו, ולאידך גיסא צד הטוב, לעצמו ולהכלל. אמנם יש גבול גם כן לענוה, על כן יש גבול להיתר התארים, והם מסומנים לכל הפחות בכבוד דמיוני, דיבור, שמיעה, הליכה, רצון, ויתר כחות שהם מדומות לנכבדים, ולא ישפל הדיבור בהדרכה גלויה נמסרת לרבים עד כדי אכילה שתיה וכיוצא בזה, וכל זה בנוי על משקל נערך של ציור הענוה והכבוד. אמנם המהלך שיש בין הדיבור להציור הוא מדוד, על כן מוכרח הציור להתמודד על פי הדיבור ולכונן את הדברים על פי אמתתו. ציור המציאות הוא היותר מוכרח ויותר נדמה למופשט, אמנם גם כן יותר משגה, כי לא יכבד לכל הוגה דעות גם במקצת להבחין כי חכמה, חיים, ומדות הרוממות האלהית, מובדלות עד לאפס דמיון, ומזיכוך האמת לפי מדרגתו יבאו יתר המדות והפעולה הטובה בחיים. כן יכבד יותר ההבנה של עצם המציאות, והוא מחובר באמת הרבה יותר עם רפיונות כל ההעדרים המחוברים למציאות מוגבל שמצטיירת בקרבנו. על כן כל ההדרכה המעשית והלימודית היא מביאה לזכוך הפנימי, שמפעולותיה החיות יוצאות הטובות הבנייניות, שמצטרפות ועולות ללא ירעו ולא ישחיתו בכל הר קדשי, כי מלאה הארץ דעה את ד' כמים לים מכסים. אבל הזיכוך הפנימי צריך גם כן [לתן כחו יותר, מבעבר] עד שהפך ציור המציאות לרועץ באין מרפא. אז יקוצו מזעזעים ותבא הכפירה. אמר נבל בלבו אין אלהים. הנבל אומר אמת ציורית. הציורים של השי"ת כל כך נשפלו, עד שבגבולם הכפירה היא יותר קרובה לקנין האמת, ומכל מקום הנבל הוא נבל, מפני שעם ההתנשאות שהרגיל צריך להמשיך יסוד האין, שהוא יסוד האמת, שאמנם אפסו דיבורים וציורים מצד עצמות כבודו. על כן צריך מאד להשלים בעת המעשה את הפרטים מכל פועל וציור בעולם המחשבה הרגש והמעשה, לכוונם כראוי למשל הקדמוני של קדמונו של עולם. אבל מציאות הנבל בא להעיר לב, להתקדש ולהתעלות בדרישת ד' עד שלא תהיה מוכרחת ההשגחה האלהית על דבר תוצאות הבחירה האנושית בשימושה את דעת ד' לתועלתה ההוית והנצחית להשתמש בכלים בזויים, שבט אף של חושך ואפילה. על כן כל זמן שישנם רשעים ובעלי חושך וכפירה בעולם, צריכים כל אוהבי ד' ודורשיו ללמוד וללמד כי יותר מצדדי המניעה הנמצאים בשלילת הכפרנות, הננו מוצאים באמונת אומן שזוהי הרבותא הגדול של דרך ד', ששלמה אמר בחכמתו מעוז לתום דרך ד' ומחיתה לפועלי און, עד שכל יראו ויבחינו איך הכפירה היא מכון הרשעה שלעד תשאר בשפלותה ונבלותה, ודעת ד' בדרשה ואמונת אומן תרומם אף תנשא כל מי שנושא ידיו קודש ומכוין לשמים, אף על פי שלעד יהיה הולך ועולה, צועד ונוסע, ילכו מחיל אל חיל יראה אל אלהים בציון. ויבטחו בך יודעי שמך כי לא עזבת דורשיך ד'. ורשב"י אמר בעוררו בני חבריא להכנס לאדרא לזקק הציורים אלהים, פתח בלא תעשה פסל ומסכה תועבת ד' ושם בסתר, בסתרו של עולם, ואמר עד מתי ניקום בקיומא דחד סמכא, כי אמת מלבן לבוני' ועומד הכן על שני רגליו להתברר מצד החיוב ומצד השלילה, מצד מלאך טוב ומלאך רע, מלכותך מלכות כל עולמים, האמת הנצח והנטיה האנושית היותר חזקה שהאדם צריך למלאותה בקדושה וכשרון. דורשי ד' יחי לבבכם לעד. ועל המניעה מזה על ידי כמה מפריעים, בין השתקעות במקצעות אחרים שהם שיפולי כרמא, בין סתם חרדה או עצלות, אמר מארי דחובה דחיק. כיצד, הרע שביצרי הלב יתבע תפקידו ויגבה חובו בסוף מהעזיבה של כבוד עליון, שהיא צריכה להיות עבודה נצחית עדי עד, ואין אנו רשאים להבטל ממנה על צד האמת אפילו שעה אחת, וקל וחומר דור אחד. אמנם יש הפרש בין דוחק לדוחק, ועכשיו בעל חוב דוחק מקרן וריבית. עת לעשות לד' הפרו תורתיך. ישמח לב מבקשי ד'.

<h2>צ</h2> 
כשם שהמבוקש של הבריאות יושג בהתקרבות אל הטבע, להתרגל באויר צח, אף על פי שלפי ההרגלים הרעים תזיק לפעמים ההתקררות היזק מועט, מכל מקום לא יתכן שיפול השב מזה מדרך החיים הנכון ומיוסד באיתנות הטבעיות, כי אם צריך לבקש על זה עצה איך להתרגל בחילופי האויר ואיך להנצל על ידי זה מכל פגע, ואם יבא, איך להתרפאות – כן הדעות הטהורות שהם נקנים בתיור שכלי הגון ומבטים רחבים בכמה ענפי הדעת והתורה, לפעמים יזיקו שינויי ההרגל למי שלא הורגל לשוט בחכמה, ותפגם מעלתו המוסרית במצבו בתורה ויראת שמים, כל זמן שהוא מיוסד על יסודי הציורים הדמיוניים. מכל מקום אין להבהל מזה, כי אם להוסיף הרגל ולבקש תרופה לאותן המחלות הבאות מחסרון ההרגל של אויר הדעת הטהור, ולבבו יבין ושב ורפא לו, כי באמת אי אפשר לתשובה שתבא כי אם אחר בינה, כדתיקון רבנן בסדר ברכות שמונה עשרה.

<h2>צא</h2> 
יסוד הנפילה בעולם הוא ממה שאינם מקדשים שם שמים כראוי, וקדושת השם היא שתהיה ההכרה הפנימית בדעת ד' גדולה ונכבדה, שכשהיא בשלימותה לכל אחד ואחד כמו שאפשר לו, היא מקשרת את כל יסוד האמונה. ובישראל היא מצויינת מאד, שברית ד' וסודו ית' הוא קשור עמהם. על כן כשיש שפלות ידים ועצלתים ימך המקרה, כביכול נעשה שונאו של הקב"ה מך, כמה דכתיב ואם מך הוא מערכך, שאין מעריכים אותו כראוי לו. אף על פי שתכלית הידיעה שלא נדע, מכל מקום כל המעלות דבקים בהשתדלות הקבועה של הדרישה התמידית העיונית, למי שיוכל להגיע. ולפי ערך, כל אחד ואחד מישראל יכול להגיע לאיזה מעלה, ואנשי המעלה ביותר, ותלמידי חכמים יכולין להגיע למדרגת אפרחים ובנים, למפרח בתר שכינתא בגלותא, ועל ידי זה יעלו את הכל, ויגדלו כבוד ד' בעולם, וירחיבו כח רוחא דמשיחא בנתינת עז לאלקים על ישראל גאותו. וכל מה שעושים עניני תורה ויראת שמים ואינם סועדים ליסוד העקרי, היא סמיכה מועטת ולא תקומה. וצריך להתעסק בתקומה, ביחוד בדורות אחרונים, וזה אי אפשר בלא השתדלות בידיעה. והידיעה צריכה עיון ומחשבה עיונית רחבה, לא שיכנסו כל הכחות רק בגופי תורה ולא ישאר מקום לנשמתא דאורייתא. ומתוך כך און אם ראיתי בלבי לא ישמע ד', והרהורא לא עביד מידי, דאם כל טעות בעיון הי' מקלקל, לא הי' אפשר לשום דרישה שתעשה, כי תחילת הדרישה היא קלקול והטעות, ואין אדם עומד על דברי תורה אלא אם כן נכשל בה, ודילוגו עלי אהבה. ומתוך הידיעה מדת האהבה מתגברת, והאדם נעשה כבן דחפיש בגניזין דאבוהי, ומכל מקום הוא גם כן עבד דפלח. וידע באורח כלל, ומהכלל בא לפרטים, וחוזר בהם לכלל, ואחר כך מוסיף לפרט במעלה יותר גדולה. כל הנחלים הולכים אל הים והים איננו מלא, אל מקום שהנחלים הולכים שם הם שבים ללכת.

<h2>צא1</h2> 
ארבע טענות מזויפות יש לה להכפירה

האחת, שקבלת עול תורה ומצות גורמים לפי דמיונה קדרות הנפש ועצבון. 

הב', סכסוכי הדיעות שיש מסיבת חילופי הדתות, שכל אחת טוענת שהיא אמיתית, ומזה מתרפה אצלם יסוד האמונה בכלל. 

הג', מפני המדעים החדשים שנראים משונה מציור הבריאה שבתורה, וכיוצא בזה. 

הד', מכח בקרת כתבי הקודש שנחלש על ידי זה יסוד תורה מן השמים ח"ו.

והתשובות עליהם המה 

לטענה הא', באמת הצדיקים הגמורים והחכמים האמיתים הם מלאים עז ושמחה וגבורה, אם כן החסרון הוא רק במקבלים שמתרשלים בשלמותם. על כן צריך להוסיף יראת ה' ודעת, ויזכו לגבורה ולצהלה.

הב', באמת כל דת יש לה איזה ערך וניצוץ אלהי, ואפילו עבודה זרה יש לה ניצוץ טוב מפני המוסר המועט שיש בה, אלא שהמדרגות הולכות ועולות, כמו שמדרגת בעלי חיים מתחילים מחיי הרמשים היותר נמוכים עד האדם הגדול והחשוב ביותר, כן מתחילים ערכי הדתות משפל ההערה הקטנה של איזה נטיה מוסרית עד שלמות הנבואה של אדון הנביאים עליו השלום, ובינתים ישנם מדרגות רבות. אם כן אין כאן סתירה כלל, ובאמת רוב הדתות אפשר שהם טובות לפי מצב האומות שלהם. שהאומה שהיא נמוכה בערך שלמות נפשה במוסר והכשר להשגת אלוהות בטהרה, צריכה דתה גם כן להיות נמוכה לפי מדתה. וכח האלהי המלא התגלה בסגולת כל העמים, עם ד' אלה, אשר לא היה כדבר הזה ולא נשמע כמוהו. הניסה אלהים לבא לקחת לו גוי מקרב גוי במסות באותות ובמופתים ובמלחמה, ביד חזקה ובזרע נטויה ובמוראים גדולים, ככל אשר עשה לכם ד' אלהיכם במצרים לעיניך.

הג', צריך לדעת צורת הנבואה לאמתתה. נדע שאין לה עסק כלל עם מדעים שאפשר לחקרם במשך הזמנים עם השכל האנושי, וכל מה שנמצא בתורה הוא לשבר את האוזן מה שהיא יכולה לשמע, לפי מה שהוא מפורסם אז, כדי לשכלל דרכי המוסר. ותחת הדברים הפשוטים גנוזים דרכים רחבים לעיונים אלהיים שהם יסוד התורה ומגמתה, ויכולים אנחנו ללכת במרחב בכל דרכי החקירה.

הד', אף על פי שהאמת הוא ככל קבלתנו שלא נשלחה יד בתורה הנשמרת תמיד בזהירות רבה, מכל מקום אפילו לדעה הנפסדה שנכתבו איזה פרשיות בזמן מאוחר או שנפלו חלילה איזה טעיות סופרים, אין זה נוגע כלל לכלל התורה וקיומה, כי כללות קיום התורה תלוי בקבלת האומה, והאומה קבלה ומקבלת עליה באהבה, והאומה שמה את התורה ומצותיה כמו שהם נמצאים אצלינו לאות ברית אמונתה לאלהים. על כן אי אפשר כלל ליחיד להוציא עצמו מן הכלל, כי כן כל ענין קשר ברית שנערך לפי ההסכמה הכללית, והמעשים המוסכמים דומים להסכמת הלשון והמוסר המוסכם, שהיחיד אינו יכול לשנות נגד כלל החברה, וכשישנה יהיה חומס נפשו. על כן אנו מבינים יפה שהקישור האלהי שבתורה הוא לפי כל אותן הענינים ממנה שהגיעו לנו, ואין הבדל כלל איזה סיבות שיהיו בדבר עד שהגיעו לנו הדברים בצורה הזאת, מכל מקום כיון שהדברים נארגים בתורה הם נכללים בקדושה האלהית, שבזה ישראל מצוין מכל העמים שמציאות האומה היא קשורה בקריאת שם ד' אלהי עולם שעליה נקרא. על כן כל המצות כולם שהם נקשרים בקשר אלהי, כיון שהם קשורים בתורה ונכתבים בה, הם כולם אחוזים בברית ד', והשומרם הוא שומר הברית והעובר עליהם הוא מרשיע ברית. ואם ישנם דברים שימצא צורך להחמיר או להקל באופן אחר קצת, הלא הדבר מסור לבית דין כשיש טעמים נכונים אפילו לעקור דברי תורה בקום ועשה, ובלא בית דין מוסכם כללי לאומה כולה בצירוף מעוז לאומי כבר ודאי אין ראוי לשבור המרכז הרוחני של האומה במאומה. וכיון שאין מקום להריסה ממשית אפילו עם הדעות היותר רעות, שוב אין מקום להתגברותם כלל. וכשמתקיימת התורה בישראל נעשה ההרגש כל כך זך וטהור, והקישור לתורה גם כן גדול, עד שמשכילים בהשכלת אמת בידיעה פנימית שאין מקום כלל לכל אותן הערעורים, כי מכירים את יד ד' הנטויה עלינו, ואשר הפליא עמנו מאז ועד עתה להדבק בו באהבה. ומתוך ההכרה בגדולתה של תורה מכירים אלהיותה, עד שכל הגמגומים מתבטלים מעיקרם, וישראל עושה חיל, ותורת ד' מעוזו. 

אלה הם ארבע שרשי הכפירה, שכל ענפי הכפירות כולם מסתעפים מהם. והנך רואה שהם דברים בטלים, שאין בהם כח להקליש שום קשר של קדושה ושום חיוב מעשי. שבאמת עיקר כריתות הברית היא קבלת האומה, שהוא יסוד תורה שבעל פה. וזה הוא השער לד', שכאשר כח של תורה שבעל פה קיים, באים ממנו לכח תורה שבכתב. ותורה שבעל פה התלויה בקבלת האומה כבודה מציאותה וחפצה האדיר בכללותה, זהו ברית עולם גלוי לישראל נגד כל באי עולם. 

מובן הדבר שהיקר והקדושה של קבלת כל אומה יוכל להיות יקר אצל בניה, מכל מקום הכל נערך לפי היחושים האלהיים שיש לאומה, ואין אומה בכל העולם כולו שיחושה האלהי כל כך אדיר ונשגב כישראל. על כן הוא עם קדוש לד', ודרכיו הם דרכי קודש והם מושרשים בקדושה, ומכל שכן כשהם נכתבים בתורה ומתפשטים ממנה שמוסיפים בזה תוספת קדושה על הקדושה הקבועה בעצם האומה. והתקדשתם, והייתם קדושים, כי קדוש אני ד' אלהיכם. ועל זה אמרו חז"ל שהקב"ה נתן שתי עטרות בראש בניו, עטרת קדושת התורה וקדושת האומה מצד עצמה, והיא שמירה של חותם בתוך חותם המובטח ממגע זרים ופריצים המחללים את הקודש, כי דרך הקודש יקרא לה, ופריץ חיות בל יעלנה.

וחוץ מכל אלה, דברי הכופרים המעלילים הם דברי חלומות והבאי בעיקר הענין, ואינם עומדים בפני הבקורת הישרה והחופשית באמת. ואמתתה של תורה כפשטה, שנכתבה מרועה נאמן על פי ד', היא אמת גלויה לעינים, שהיא עומדת לנזר ותפארת ישראל, נוסף על הערכים של החיובים המעשיים שהם חזקים ועומדים באין שום אפשרות לכל רוח שבעולם להזיזם ממקומם אפילו כמלוא נימא.

הנה נכבשו לפנינו בקצרה יסודי שרשי הכפירה, וההירוס הגמור לכל סורי הגפן הנכריה הזאת האוכלת את ישראל ואת כל העולם בקלות דעתה. צריך לזה עבודת דורות קיבוצית, בצירוף חכמים ישרי לב ונבונים, דורשי אמת באהבה גמורה. אז על נקלה יותץ המגדל של זוהמיות הכפירה ממסד ועד הטפחות, לפרטי פרטיותיו, בדעה ובהשכל. בשומו כל אבני מזבח כאבני גיר מנופצות, לא יקומו אשרים וחמנים. עדותיך נאמנו מאד, לביתך נאוה קודש, ד' לאורך ימים. ומכל מקום לנבונים מספיקים הדברים המעטים שדברנו לעקור גם כן את כל פרטי הפרטים הנוגעים בנחלת ד'. עדותיך נאמנו מאד, לביתך נאוה קודש, ד' לאורך ימים.

<h2>צא2</h2> 
הלואי אותי עזבו ותורתי שמרו, שמתוך שהם מתעסקים בה המאור שבה מחזירם למוטב, בזה יכלל שמירת התורה בין בלימוד בין במעשה, מכלל שיש פנים בשמירת התורה ולימודה אפילו בעזיבה היותר נוראה שיוכל כל רשע וכל כופר להעלות על דעתו להרעיל על ידה לבבות. ומכל מקום כיון שתהיה התורה נשמרת, הננו בטוחים שיתבטלו כל החלומות הרעות של המחשבות המקולקלות, ואור ה' הבהיר המלא חיים יופיע להחיות לב נמהרים. כי כמו שבמלחמה חומרית תחילת נפילה ניסה, כך גם כן במלחמה רוחנית. ואם לא יבואר איך על המשמר יש לעמוד בכל אופן, בכל עז, ושאין שום כח כלל שיזיז את ישראל משמירת התורה, אז אין כאן ניסה, וכיון שאנו עומדים במערכה הננו יכולים להתראות פנים גם עם האויב היותר מסוכן, ובטוחים אנו בעז ד' שנכריע קמינו תחתינו, נשחקם ולא יוכלו קום, יפלו תחת רגלנו. ומניעת הצורך בניסה נובעת תמיד משני הצדדים של הגבורה, שהיא חרב פיפיות, היינו מצד המניעה, ומצד ההסכמה, שעשה כן החסיד בחובת הלבבות וכן עשה הרמב"ם במורה נבוכים, איך לאמת את הדברים העקריים אפילו לפי דעת האויבים הרוחניים, ואחר כך באים לבטל את הטענות העיקריות הרעות עצמן, שהוא כענין גידוע עבודה זרה וההשרשה אחריה, שתחילה צריך לגדע, ואחר כך לרדוף ואחר כך לשרש. הא כיצד, הרי גם הרע שברעים כשבא להסית לסור מדרך ה' בין בעל פה בין בכתב, צריך על כל פנים שיקדים לעצמו הודאה ביסוד המוסר של היושר הטבעי, ובזה ישראל כבר עושה חיל. אפילו אם יבא נבל האומר בלבו אין אלהים לומר מה צורך יש בכל העבודה המקושרת לשם שמים, להודיע שיש אלקים בארץ, שזהו עיקר מגמתם של ישראל, נאמר לו אפילו לפי דעתך הנבערה כבר השגנו שהלמוד שיש אלקים בעולם מביא לעולם טובה ותיקון, כי האדם הוא עיר פרא, ורק מיראת אלהים ימנע בתחילה מכל דבר רע של גנב רצח ונאף וכיוצא בזה. גם הרעיון האלהי יש בו המון רגשות מעדנות את רוח האדם, על כן מוסיף לו הרחבת דעת ועדינות רגש, גם מניח את רוחו בכל עת צרה בתקוה ובטחון. וכיון שישנם טובות כאלה לכלל האדם מזה, הלימוד הזה הוא דבר טוב, וכיון שבכל המופתים המדומים של המינות שיהיו עולים על הדעת להיות בעולם הלא גם הנבל בעצמו יהיה מוכרח להודות שלא יוכל לעשות מזאת הידיעה כי אם לספק עליו את האמת הברורה, אם כן אם דרוש מסופק יש בו כל כך דברים מועילים, כדאי הוא להכריעו בתור ודאי ולהרחיב בו לימודים ומעשים שישרישוהו בלבבות בשביל הטוב הכללי הגדול היוצא מזה. ועל זה לא יוכל לטעון שום מין שבעולם דבר. 

וכיון שכבר אין טענה מעשית, שוב האמת עצמו הוא עד לעצמו, כי איך יתכן שדברים טובים לכלל האנושי, שהם כל כך נאים, יהיו נשפעים דוקא מציור שהוא נגד המציאות, על כן ההכרעה הזאת עצמה גם כן מטה היא כלפי הודאות של הכרת מציאות השי"ת. ואחר כך תצרף לזה כל המחשבות הטובות והמופתים המוכרחים של כל הפילוסופים הטובים, שכשהם מצטרפים עם הנטיה הטובה הקבועה הם מאירים מאד. אחר כך תצרף לזה בתור נזר ועטרה עדותן של ישראל, שהיא עולה על כולם, וחזור לאחוריך לראות את החשך ואת האפלה, את היאוש והרשעה, שתהיה מוכרחת לבא לפי דעת המכחישים, שאין להם כלל על מה להיסמך כי אם על מה שאינם מרגישים בחושם הקטן את הנשגב והקדוש מכל. אז יסור כל צל כהה מכל לב מדעת אלהים ואמונה שלימה באהבה ובבירור. וכיון שדעת אלהים יקרה כל כך, ומביאה טובה לכלל האנושי, וביחוד היא מביאה טובה לישראל שהם נקשרים בידיעה זו בעבותות אהבה עמוקה ובה כל קיומם, על כן כל מצות התורה ודרבנן הם או הרחבות ודרכים שהאמונה בשם השם ית"ש תחקק יותר עמוק בלב ושכבוד שמים יהיה מצוייר יפה יפה, או דברים המחזקים את כח האומה בחומר או ברוח, בהוה או בעתיד, ועל פי רוב בכולם יחד. על כן תשמור באהבה רבה כל דברי תורה, וכיון שהשמירה באה מתוך תלמוד, תרבה בלימוד, וכיון שטובת הכלל הוא שיהיו רבים מבניו מודרכים על פי הדרך הטובה לו, תרבה גם כן להגדיל תורה. וכן תלך ממדרגה למדרגה, עד שיזרח עליך האור הבהיר של כבוד השי"ת, אמונתו ואהבתו, באופן נעלה מכל מופת וידיעה, ויתקים בך ובו תדבק. 

ושמא יאמר לך הנבל כי זאת הנטיה שהנך נוטה לחקק על לבביך אמונת אמת, יסודה הוא ברפיון או ביראת עונש מדומה, שאין בה שלמות וגבורה, אף אתה אמור לו שתוכל לצייר בנפשך סילוק כל פחד וכל עונש, ומכל מקום אינך חפץ להנתק מעם ד' אלהי ישראל, כמו שאין אתה חפץ להנתק מאומתך בכלל, ומהוריך אשר אהבוך בפרט. אם כן זאת הנטיה היא נטיה טובה, ישרה ואנושית, והיא מסייעת לאגור ולאסוף את כל ניצוצי אור האמת, שיאירו את מחשכי לבביך לדעת את ד' ודבר קדשו ומצותיו. 

על כן אהבת שם ד', דהיינו אהבת הלימוד והידיעה של מציאות השי"ת ודרכיו, וכל המכשירים המביאים לזה, הם קודמים בזמן לאהבת ד'. ומשאדם קונה לעצמו בחשבון ודעת וקנין אהבת שם ד', יבא גם כן אחר כך לאהבת השי"ת בעצמו, דהיינו בהכרת האמת של המציאות האלהי מצד עצמו, שזהו המקור לשמו הגדול ב"ה.

<h2>צב</h2> 
המורדות שבתולדה האנושית הם לצורך העלי'. לו היה האדם לא עתיד לצמח במעלה רמה מאד, לא היה יורד גם כן, מצב הטבעי של שבע מצות בני נח הי' מתקבל ונקלט. אמנם הכחות הם גדולים, על כן אינו מקבל מצב של כללים קצרים, וצריך להרחיב את חייו החומריים והרוחניים. על כן ירד העולם אפילו מדין בן נח, ותועבות ארץ מצרים וארץ כנען גדלו. והקב"ה העלה אותנו ממצרים אפילו רק בשביל שאינם מטמאים בשקצים ורמשים, די בענין העלי' לשוב למדרגה אנושית מתוקנת, אבל אין זה די כי אם הוצאתי אתכם מארץ מצרים, והיציאה היא עיקר בתורה יותר מהעלי', כי גם לו לא ירדו כל כך האומות, ועמדו על מעמד הטבעי, גם כן הי' צריך הוצאה כדי לרומם את ישראל לבדם. אבל באמת הכל מחובר יחד, מפני שאי אפשר כלל למעמד שפל להתקיים, על כן צריך מעמד גדול, ומעמד היותר גדול איננו בא כי אם על ידי ישראל. ובעגל אמרו אלה אלהיך ישראל אשר העלוך מארץ מצרים, להיות רק אומה טבעית, וזה טעות, שאין צריך כלל ליד ד' להתגלות לזה, ואין צריך גם כן ירידה לאנושיות אם לא הי' נועד למעמד נכבד ונשגב. וי"ו שבהעלוך אמנם גרם הצלה, כי הודו שיש יתרון לקדושתן של ישראל, אבל חשבו שאפשר לסגל האנושיות הטבעית ולהתחנך על ידה גם כן, ובתור הוספה תהי' ההדרכה של הקדושה העליונה שתמצא מקום אולי בשרידים, ודוגמאות היו גם כן אצל העמים, כהנים מיוחדים לאל עליון, אנשי מעלה. אבל לא כאלה חלק יעקב, כי אם כולו זרע אמת, ד' בדד ינחנו ואין עמו אל נכר.

<h2>צג</h2> 
הרחקת הכהנים מהטומאה, ביחוד מטומאת מת, וכן הנזירים והמקדש, הוא כדי להשריש יסוד תורת חיים, שהיא צריכה להתפשט על כל החיים, מה שלא עשה כן לכל גוי, ומשפטים דוקא, שהם חוקי חיי החברה, בל ידעום מעומק הבינה האלהית שהיא אצלם מטושטשת, ועל כן ישאבו ממקום שפל. וכן מניעת ידיעת קבורתו של משה רבינו ע"ה היא גם כן כדי שלא להשקיע יסוד קיום התורה בניגוד החיים, שיבא הדבר רק לקביעת מקום אחד בחיים לתורה, ולא שתכלול את כל החיים. ומפני שיסוד התורה הוא אשר יעשה אותם האדם וחי בהם, על כן היה הכרח לחטא העגל שיעשה רושם נורא, מפני שמורה על מעמד האדם בלא עלי', ובלא עלי' אין מקום לכל יתרון קדושה בתוך החיים כי אם במה שחוץ לחיים, ובטל כל הפועל הגדול של כנסת ישראל בעולם שהוא להחיות גם כן את כל החיים, שיהי' הודו על ארץ ושמים.

<h2>צד</h2> 
לא נאמר נו"ן באשרי, מפני נפילת כנסת ישראל. שקשר הנו"ן, החירות הגמור, שהוא תכלית השלימות, אינו מקושר לסדר, והאדם מרגיש עצמו לפועל ועובד שהוא על ד', השלך על ד' יהבך. אמנם כשבא שלא בזמנו כח זה, נהרס הסדר ונמשך נפילה, כנסת ישראל מפני עומק הטוב נפרצו מסדרן ונפלו, וזה מפני נטייתם לדרור האמיתי, ובלא זמנו מזיק הוא. על כן בא"ב, ובפותח את ידך המחזק את הבטחון של מניעת המעשה, הוא כדי ללמד לאדם דעת כי יד ד' הכל עושה. אבל ברוממות המדרגה, אין סידור קבוע, וכל מעשינו פעלת לנו הוא גלוי לכל, על כן לא נאמר נו"ן באשרי. וכנסת ישראל לא תקום מעצמה, על ידי יראה שהיא מעצמה, לגרמיה, כי אם על ידי אהבה שהיא מרד"ד דפקיד לאיילתא. ומכל מקום בזמן הזה יש גם כן סמיכה של רוח הקודש, שמתנוצצים עניני החירות והבטחון הנשגב, שמעצים כחם של צדיקים לעשות רצונו, שהוא מצד הידיעה האמיתית שנשגב ד' לבדו.

<h2>צה</h2> 
יותר מדאי מורגל העולם לחבר מושג של יראה עם חלישות הנפש ואהבה יתירה לעצמיותו עד שמביאה לחרדה גדולה מכל דבר, ואי אפשר כלל שתהי' היראה של אמת נקבעת בנפשו של אדם עד שיתרוקן מאותה היראה החלושה. אמנם גם היראה החלושה יש בה צל של יראה כשהיא מחוברת בהזכרת שם שמים, ואי אפשר להזניחה כי אם לפי אותה המדה שקנה לו לקנין את היראה הרוממה, הבאה מגבורת הנפש וגדולתה, שבאמת היא יראת הכבוד והרוממות, ומסתעף ממנה יראת החטא מצד עצמו.

<h2>צו</h2> 
ההלכה וההגדה צריכים שלא יהיו סותרים בכשרון עיונם זה את זה כי אם מחזקים זה את זה, וכן יראת ד' אמיתית עם ההכשר להיות מעורב בין הבריות. וכשמתחברים יחד ההלכה, ההגדה, יראת ד' וכשרון העולמי, בחיבור גמור בתכלית שלמותם, אז יוכל האדם להעיד על אחדות שם השי"ת ולספר תהילתו. מי ימלל גבורות ד', ישמיע כל תהילתו.

<h2>צז</h2> 
יסוד התשובה צריך לעולם להיות מונח על התיקון של להבא, ובתחילה לא ישים כל כך עיקר מעכב על דבר העבר. והדבר מובטח, שבהיותו עסוק באמת לתקן את מעשיו להבא, אז יעזרוהו מן השמים גם כן על תקנת העבר. אבל אם יבא מיד לעסוק בתיקון העבר, ימצא מניעות רבות, ויהיו דרכי התשובה וקרבת ד' קשים לפניו.

<h2>צח</h2> 
אין צריך כל כך להקפיד על עצמו אם ירגיש בעצמו לפעמים התנשאות כעין גאוה, וכן התרגשות הנפש ואי מנוחה, דיש לומר שההתנשאות באה מתוך שמתגאה בקדושת הנשמה העליונה שבו שהיא חלק אלוק ממעל, ובכלל באנושיותו ויהדותו, ובמה שהוא מוקיר את הטוב אפילו המעט שיש בו, ופיזור הנפש בא לפעמים מפני שהוא שואף לעלות למעלה יותר עליונה בידיעה ועבודה, אם כן שניהם טובים. אך צריך על זה משקל גדול שלא יצא חוץ לגבול, אבל העיקר הוא שלא תחלש דעתו על זה באופן שיבא חלילה לידי פחד רעה או לידי עצבות, כי אם תמיד יהיה שמח על בחירתו הטובה על להבא.

<h2>צט</h2> 
יצייר בנפשו שיש הפרש גדול מאד בין ודאי איסור לספק איסור. על כן ישמח מאד כשיודע בנפשו שמה שהוא אסור ודאי, שאין עליו צד היתר, לא יעשה, אף על פי שאינו יודע במה יוכל לסייג את עצמו במה שיש איזה נטיות לאיסור ולהיתר, מכל מקום ידע שכבר הוא רחוק מלחטא במזיד ובשאט נפש. ומתוך שמחה זו יבוא להיות מוסיף בתורה ועבודה עד שידע גם כן להתקדש בכל דבר ספק.

<h2>ק</h2> 
ידע שגם היותר רעים שבבני אדם יש להם ערך חשוב מאד. וכל מה שאנו אומרים לשנא את הרעים ולבזותם, הוא רק לפי הערך של הטובים, כמו שנגד אור גדול מאד נראה נר קטן שהוא חושך. על כן כשהוא מסתכל במשקל כללי למעלה מכל הערכים, הוא אוהב ומכבד את הכל, וממילא הוא מכבד גם כן את עצמו בכלל כל הבריות, ובזה לא יבא לא לידי זחיחות הדעת ולא לידי יאוש.

<h2>קא</h2> 
כל העצבונות שבעולם באים רק מפני שאין האדם רוצה את רצון השי"ת הבוי"ת באמת.

<h2>קב</h2> 
העצמות טפחו לאותו רשע נבוכדנצר על פניו, למאן דאמר מתים שהחי' יחזקאל משל היו. הנה רמסו הכשדים בחורי ישראל, המגנים את החמה ביפים, בשביל שפלות הבהמית של הכשדים. בהשפלה כזאת נואש יאמר עם ותמס ילך. אך אור ישראל זורח לעד, לאות שאין גבורת אגרוף בזויה חשובה כלום, כי אם גבורת אמת המעוטרת בהוד עליון. על כן אותה הברבריזם של עשיית כלי משתה מגלגלתם של חשובי גבורי אויבים, סמל הפראות של עריצות האגרוף, הם טפחו על פניו, ורוח בא בקרבו להכיר ששלטניה של מלך מלכי המלכים הקב"ה, שהוא אלקי ישראל, הוא בכל דר ודר, המצוה תורת חסד וצדקה, ועד ארגיעה לשון שקר. עתה יבין כמה נעלו ממנו הם, בעלי העצמות הללו שרצצם, וכמה חייב להתבושש על שפלותו לחשוב שיש להתפאר במעשים השפלים הללו, הראוי רק למי שמן אנשא יטרד ועם חיות ברא מדורוהי, ועם הדומה לחמור, וחזיר מיער. לא כאלה חלק יעקב. יבושו ויכלמו כל הנחרים בך, יהיו כאין ויאבדו אנשי ריבך, תבקשם ולא תמצאם אנשי מצותך, יהיו כאין וכאפס אנשי מלחמתך, כי אני ד' אלקיך מחזיק ימינך האומר לך אל תירא אני עזרתיך. הנה שמתיך למורג חרוץ חדש בעל פיפיות, תדוש הרים ותדוק, וגבעות כמוץ תשים. ואתה תגיל בד', בקדוש ישראל תתהלל.

<h2>קג</h2> 
הציורים הפנימיים בדעת ד' ית' צריכים זיכוך רב, וזיכוכם הוא העבודה התמידית של האדם. וכל מה שהוא עולה בעבודה זו מעלה אחת, הוא מטיב לעצמו ולעולם.

<h2>קד</h2> 
ביחוד צריך האדם להרגיל עצמו לבא למדה זו להבין שהמוסר הטבעי והמוסר האלקי הנם אחוזים זה בזה, ובאמת הוא ענין אחד. על כן כל מה שמרחיב לבבו יותר במוסר הטבעי, הוא מתקרב אל אור ד'. אמנם הכל נעוץ באמת בקדושת שם ד', כדי שיוכלו הענינים המוסריים לעלות תמיד למעלתם הצפונה להם ולא ירדו ברדת רוח האדם. וכשמרחיבים את הדברים המוסריים באפס קשר אלקי, הדברים דומים למי שעוסק בענפי ידיעות בלא השגחה למקורם, כמו מי שעוסק בקיצורי פוסקים בלא עיון התלמוד וידיעתו, שהשיבושים מוכרחים לבא בגבולו. ויותר מזה משובשים הם מערכות לב האדם כשהם פונים לטבעם העצמי, כל זמן שאינם מכירים יפה לקרות בשם ד'. על כן הקריאה בשם ד' אלהי עולם, כשמצורפת אל המוסר הטבעי, היא נותנת לו את ערובתו הנכונה. אמנם צריך לתן לו את מרחב הרעיון, שיוכל להתהלך ברחבה בדרישת הצדק, החסד והאמת. ואתהלכה ברחבה כי פיקודיך דרשתי. ונהר יצא מעדן להשקות את הגן.

<h2>קד1</h2> 
היכולת העליונה משתרעת על הכל, על כן כל הצדדים נמצאים מכח הגבורה הבלתי תכליתית האלהית לשכלל העולם בכל גוניו וצדדיו. על כן נמצא כח ההתפתחות וכח הדילוג, כל אחד בזמנו ומקומו. אמנם יש גם כן צורך לכח המקרה לפעמים כמו לכח הכונה, כי הבחירה המטיבה את היצירה המוסרית צריכה לכח המקרה כדי שדוקא על פי כונתה והשתדלותה תמצא את הטוב וההתעלות. על כן כשם שיש כח הכונה כן יש גם כן כח המקרה, ומזה באה הבחירה והזריזות במקום הבטחון והידיעה המוחלטת. וזהו מגבורת גבורתו של רבון כל העולמים ב"ה, שהכל מדוד וספור לפניו. על כן צריך תמיד השתדלות בכל דבר טוב, בין כללי בין פרטי, כדי לכוין את ההצלחה הטובה בנקודת המקרים המכוונים על ידי ההשגחה הכללית והפרטית. ואין כל מונע מהיות צורך לתגבורת עצומה לישועתן של ישראל, אף על פי שהיא מוחלטת, כדי לכוין את נקודת המקרים על פי שיעורם המוגבלים מידי יוצר כל ב"ה. אמנם כשם שהבחירה היא נאצלת מגזירה, כהסברו של הרמב"ם ז"ל כטבע האש לעלות כן טבע האדם לבחור, וכזה כן זה חק עליון בו, כן גם המקרה כהכונה מחוברים זה עם זה, ועל פי החלק המיוחד לו. זאת היא תורת הכונה שזה החלק יהיה תלוי במקרה, זהו מדתו ותיקונו, אם כן רק באמתת ציורו יחול שמה קדושת שם שמים, אל אלקי אמת ב"ה. וכשיתפרש זה המובן יפה, ימלא ישראל עז וגבורה, ויהיה בקרב עמים רבים כאריה בבהמות יער, ככפיר בעדרי צאן. וכל מה שיוסיף להתגבר ויוסיף להתאמץ ויוסיף לשנן שתושע ידו לו, ויותר יתברר לו שאם אין אני לי מי לי, יותר יבורר לו גבורת ימין עליון ושלטונו הנשגב ונשא בעמקי הבחירה וחגוי המקרים וכל סעיפי דרכי החיים, עד אשר תופיע נהרה על דרכו להיות חזק ואמיץ בגאון ד', האוזרו בגבורה ונותן לו כח לעשות חיל, המאיר אורו גם בעמק מצולות המקרים הבלתי שקולים. אשכנה באחרית ים, גם שם ידך תנחני ותאחזני ימינך. גם חושך לא יחשיך ממך ולילה כיום יאיר, כחשכה כאורה.

<h2>קה</h2> 
סגולת החופש היא הוראה על מעמד טבעי כזה, שמצד עצמו יחשק כבר בההנהגה היותר שלמה ומתוקנת. וזה בא אחר עמל גדול וידיעה שלמה בהשכלת החיים. וכל זמן שהציור הפנימי לא יוכל להתרומם, להתרחב, ולהתעמק בעומק היותר נעלה, עד כדי להרגיש יפה את כל הקוים היותר דקים הנמצאים בענפי החיים, וכל הסכסוכים שנמצאים בהם, ולדעת שעם כל זה מטרתו חזקה ובינתו ברורה שיבחור תמיד את הטוב, כל זמן שזה לא הוברר לו, לא בא עדיין לעלמא דחירו, ואיננו בן, רק עבד.

<h2>קו</h2> 
אין האדם צריך להכביד על עצמו ענינים חיצוניים הרבה, ואפילו ביחש למדות צריך להשתוקק אל השלימות היותר נשא, אבל לא לבטל לגמרי בציורו את חפציו הטבעיים בתכונותיו, כי אם להשתדל להשלים את התכונות לצד המטרה היותר שלמה. וכי יפול לפעמים לא יניח ללבבו להיות רפוי על ידי זה, כי רפיון הלב מביא תקלות, כי אם יאחז מיד בתשובה מאהבה, וזדונות נעשו לו כזכיות, אם כן אין לפחוד כלל. ובכלל, עיקר החשק צריך להיות השלמות האמיתי, שנאת הרע ואהבת הטוב.

<h2>קז</h2> 
כל התורה כולה שמותיו של הקב"ה היא, ולאו דוקא תורה שבכתב כי אם גם שבעל פה. וכיון שחכמות הפרדסיות בכלל מעשה בראשית ומעשה מרכבה הם לדעת הרמב"ם, על כן יש מקום גם בהם למצא שמותיו של הקב"ה, ובכלל הכל עולה לשם אחד. רק שצריך לדעת שהציור הפנימי שאדם מצייר בנפשו בגדולת ד', צריך שיהיה מרומם ונעלה מציור כל דבר טוב קדוש ונעלה, ואז פועל כל דבר של עבודה ותפילה עליו לרוממו, להעלותו ממעלה נמוכה למעלה רוממה. אבל אם כל הציורים מתפתחים לפי טבעם באופן הגון, בין הציורים הנפשיים בין המוסריים, בין ציורי החיים וההוד, והציור שהוא בנפש האדם הנושא לדעת האלהות איננו נשא על כל הציורים, אז הלא לא יוכל להתעלות על ידי תפילה וכל עבודה. וקל וחומר אם הציור של האלהות אצלו ירוד מפני מיעוט העסק בלטישתו, שאז הענין של העבודה יורידו. על כן יסוד החיוב הוא הרוממות של אמת שנותן האדם לשם ד', שאז מתרומם כל ציור באמת. 

<h2>קח</h2> 
מתוך הערבוביא של עבודה זרה שהיה בעולם הישראלי בעת בית הראשון, לא השיגו הדורות, ולא רבים מהמלכים, מה הוא התכלית הגדול שיהיה על ידי גדולתם של ישראל, על כן לא היה בהם רוח גבורה. כי אותו רוח הגבורה הבא מצד עריצות וחפץ בליעה של נחלת זרים שנמצא בין החזקים שבכושלים שבאומות העולם, לא נמצא אצל ישראל, כי "מלכי בית ישראל מלכי חסד הם", ואפילו במקולקלים שבנו נתגלתה העדינות הגזעית. על כן היה צריך שתשתאב הגבורה מיסודה השרשי, מטובת התרבות הטוב שיביא רב טובה לעולם, על ידי השפעת הרמת השכל והמוסר שתבא על ידי ישראל ותורתו. וזה הרגש לא היה מפותח יפה על ידי ההשחתה של עבודה זרה, והיתה כנסת ישראל במובנה העליון הפנימי מוטלת לעפרה, ועשוני בניך כחולדה זו הדרה בעקרי בתים, על כן "לא עסקו בכיבוש ארצות" ונשתה גבורתם. עכשיו צריכה גבורתם של ישראל להתעורר מצד הכרה פנימית. ועוררתי בניך ציון על בניך יון. ימין ד' רוממה.

<h2>קט</h2> 
עיקר החכמה הוא להסיר מסך הסכלות, ועיקר היופי הוא שלא להיות כלוא בצער הנפשי של הכיעור. 

זה יש ביד האדם. והחיוב של החכמה בעצמותה, ונועם היופי לעצמו, זהו חלק אלוק ממעל.

<h2>קי</h2> 
צריך האדם להביט על חסרונותיו בקורת רוח, כדי שיהיה מלא אמץ הלב לתקן אותם תמיד. מובן שזהו אחר שכבר שנאת הרע קבועה היא יפה בלבו ונפשו.

<h2>קי1</h2> 
מניעת השקידה נמצאת בשלושה אופנים או בשביל שהאדם שקוע בדברים פחותים שהם למטה מן הלמוד, על כן אינו מתישב דעתו בתלמודו. או שהוא נוטה לדברים יקרים יותר מתלמודו, שהוא נוטה לדברי שירה וסתרי חכמה, והרגל תלמודו הוא בדברים פשוטים, על כן אינו מוצא בהם את חפצו. והאופן השלישי הוא אם מכבידים עליו יותר מכח גופו ונפשו, שבזה סר ממנו נועם ענג הדעת, ועל זה נאמר כל המוסיף גורע, והכל צריך להיות מכולכל במשפט.

<h2>קי2</h2>
נפשי שואפת לסתרי פליאות, 	
לחביון עז רזי עליונים,	
ולא תמצא נחת בידיעות	
שלדברים קטנים הנם פונים.

<h2>קי3</h2> 
ואי אפשר כלל להתעמר בנפש האדם להכריחה על ענינים שהם הפך טבעה בעסקי השכלתה, על כן גדול הוא הכלל לעולם ילמד אדם ממקום שלבו חפץ, שנאמר כי בתורת ד' חפצו.


<h2>קי4</h2>
למענך פתן, אל תקרב לנשכני,	
לא סרטן אנכי,	
רק צבת לוהט אדמוני.	
ומה על הגבעה שם,	
חרש ציד אדוני, והוא קם.


<h2>קיא</h2> 
החמרים לא יוכלו להתנשא עד מרום ההבנה שיד ד' היא העושה כל, מהוה כל ומחיה כל, אינם יורדים לעומק הדעת של מהות המציאות האמיתי, אם כן אצלם כל המתגלה, המוחש והמוגבל, איננו יונק ממה שהוא למעלה מכל גילוי, מכל חוש ומכל גבול. להוציא מסברה מוטעית זאת, נאמר עשר ולא תשע, כלומר שהמלכות היא מכלל הספירות באצילות, ביחוד, לא בפירוד. והרוחניים הקיצונים, הם מוסיפים וגורעים, חושבים שכל הסכום של כל הגבול, כל הפרט, כל המתגלה בין בחוש בין בשכל, חיבורו יחד במושג אחד זהו עצמיות מהות האלהות. ולא ישכילו שבלתי מוחש ומושג, העליון מכל גבול, הוא כל כך רם, כל כך גדול, כל כך אדיר במציאות, עד שלגבי דידיה אין כאן כל גבול, כל מוחש, כל גלוי. וכל מה שהוא גלוי, מוחש ומושג, בכל חוש, בכל שכל, בכל מדע, גם עליון שבעליונים, לא יוכל להחשב גם כערך של ניצוץ קל לגבי אור של כל היקום. הם חשבו שאין סוף הוא בכלל הספירות, ועל זה נאמר עשר ולא אחד עשרה.

<h2>קיב</h2> 
השפינוזות שחשבה שהמהות האלהי הוא הסכום הכללי של הכל, הוכרחה לחשוב שאין שום כח רודה, כי אם של מהלך אטי, באפס שום דליגה, מפני שכן מתראה הסך הכללי ברוב. אבל עם הידיעה שהסכום הכללי של כל איננו כי אם איזה גילוי קלוש ומצער בעוצם המיעוט מהכל האמיתי, על כן אין לדון מהסכום המתגלה, כי אם מעוצם הכל העליון, וכיון שבכל המופשט יש דליגה כמו שיש מציאות של איטיות, על כן הכל נמצא במהלך המציאות. ולא עוד אלא שהם מעורבים זה עם זה על פי הפגישות של גילוי כל העליון העצמי, עתיקא קדישא.

וכאשר כל שהדעה הולכת ומתרחבת היא מוצאת את המציאות יותר עשירה, מזה אנו למדים שכל שיתרומם יותר כח הדעת, יבא בעצמו עד אותה האיתניות להכיר את גודל העושר של המציאות, שמתעשרת בעושר של אין סוף, שממעל להסכום של הכל הגלוי והמושכל, שהוא באין ערוך וקץ יותר מרומם מכל הגלוי וכל המתיחש לו, וגם שמכריע את עושר הכחות שבעשיה, שלא רק העוני של ההתפתחות האיטית פועל, אף על פי שהוא ממולא עם כל תנאיו, כי אם גם מה שהוא יותר רחב ממנו, הדליגה שמתממת אותו. נס וטבע, עגולים ויושר. אפס כי לא יהיה בך אביון. ארץ אשר לא במסכנות תאכל בה לחם, דא ארעא קדישא, כנסת ישראל. [זוהר]

<h2>קיג</h2> 
אחת מסיבות הנטיות הכפרניות היא ההצטיירות שאורח החיים הטבעיים הישרים לאדם, מבלעדי הציור האלהי, הוא הפוך מאורח החיים שבא עם הציור ההוא. אבל זהו כולו הפוך מתורת ישראל. דרך ארץ קדמה לתורה, ויסוד התורה הוא או הרמת האדם למצב מוסרי שכלי גבוה ועדין, מה שהוא מוטבע עליו, או לרוממו עוד יותר, לפתח בו כשרונות חדשים לאשרו. והחיים הישרים המה מצד עצמם מסכימים עם אותו הצביון של החיים שהתורה מסמנתם, אלא שעם דעת האלהים הם מוסיפים אורה, אם כן אין מקום לשום נטיה של התפרצות. צביונות קבועים צריכים לעולם להיות מסתמנים בחברה האנושית, והצד היותר רם מהם הוא הנעוץ בארג, שאחר שנעמול להביע את רוממות הדרו נאמר שהוא עבודת ד', והוא באמת כן לאמתתו.

<h2>קיד</h2> 
האמונה והדת, מחוברת היא עם מושג האומה. אין דת בלא אומה. מוסרו היותר עליון של איש יחיד אינו צריך להיות כלול בשום תואר של דת. על כן כשם שאין אומה נצחית כי אם ישראל, כך אין דת נצחית חוץ מתורתנו הקדושה, אמונת ישראל.

<h2>קטו</h2> 
עובדי עבודה זרה ציירו האלהות באופנים מושפלים, מה שהרוח החפשי של האדם עולה למעלה מהם, על כן הם עתידים להיות חולפים ובטלים, והאלילים כליל יחלוף. הנוצרים ציירוה בהשפלה לשלמות האדם, וכשיתרומם האדם למעלה מכל מה שיש לו איזה ציור להיות מאחז בו צורת שלמות האדם, ימחה רושם ציור האלהות הנשפל הזה. בעלי האיסלם לא מצאו כל מעבר פרטי לעצם הציורים האלהיים שיהיה נמזג במזג דתי, על כן הוצרכו להיות מסמיכים הכל על סמיכותו של נביאם, ולחזור האמנתו בכל פינה דתית שלהם. כשיתרומם העולם ממעל להשאיפות שיהיו יכולות להצטייר בנביאם, יעקר כח הדת ההיא מיסודו. אבל אין כל אומה שבעולם שהמושג האלהי יהיה שורה על עצמותה כי אם כנסת ישראל, שחפצה, שאיפתה ומגמתה, שגורם קיומה, הוא החפץ היותר כביר, יותר נאור, ויותר עליון עדי עד. על כן שם ד' קשור בה כשלשלת של מפתח פלטין. וכשם ששמו קיים לעד ולעולמי עולמים אלא שהוא מתגדל ומתקדש מדור לדור, כן ישראל עולים לעד ואינם יורדים. אל תירא עבדי יעקב ואל תחת ישראל. כי אעשה כלה בכל הגוים אשר הדחתיך שמה, ואותך לא אעשה כלה, ויסרתיך למשפט ונקה לא אנקך.

<h2>קטז</h2> 
הבריאות צריכה להיות נחמדה מאד ואהובה, שרק בגוף בריא יש מקום לבקשת תענוג, במקום שבגוף חולה אין שום חפץ כי אם הסרת מכאוב, אם כן רק עם הבריאות, כשהולך משרים בדרך הטובה, יוכל להתענג על ד'.

<h2>קיז</h2> 
השיטה השפינוזית עם סיגיה יחד, היא הפוכה לגמרי מאורן של ישראל. על כן היתה יד ד' בהרגשה על הרבנים הצדיקים באמשטרדם להרחיקו מישראל. היא חוללה את העת החדשה, עד כל רעותיה, ובכלל האנטישמיות, עד ששפינוזה וביסמרק הם דוגמת בלעם והמן. אם לא הורחק, היה מתערב עם כלל ישראל והיה מחבר חיבורים עקרים, והיו מתקבלים כערך מורה נבוכים הכוזרי וכיוצא בזה. ובודאי עם זה היה מחבר איזה חידושים תורניים בהלכות או בהגדות כפי כשרונו, והיו גורמים להתקבלות דיעותיו באלהות, והיו חלילה גורמים לפוצץ את יסודם של שונאיהם של ישראל, אלא שהיו מתגלות התולדות בימים הבאים ובמסיבות רבות. אמנם מתוך שהי' עם כל זה מזרע ישראל, על כן יש בפנימיות שלו עיקר יסודי, שאחר צרוף מרובה הוא נכנס אל תוך המחנה. המתחיל לצרפו הרמבמ"ן, ולא גמר את תיקונו. אבל הבעש"ט צרפו בלא ידיעה את מי הוא מצרף, מפני שלא היה לו צורך למקורו, כי הוא שאב את הידיעה ממקורה הפנימי וצרפה. ועדיין לא נגמר העיבוד, והולך הוא ונגמר, וכשיגמר הענין לגמרי יהיה יוצא מכלל ארור ויבא לכלל ברוך.

<h2>קיח</h2> 
בנפש האדם, אם הוא גדול, מונח מאור של הכרת אלקים עליונה, שהיא עליונה מכל ברכתא ושירתא. על כן לפעמים ירידה תחשב לו אם בהזכירו את השם במכתב או בדיבור יאמר איזה ברכה, כי ברכות הוא לראש צדיק, אבל רום ידיהו נשא בנשיאת כפים על גבי ראשיהם במקדש הוא למעלה ומרומם מעל כל ברכה ותהילה, ומי שעומד במצב זה, מזכיר הוא את ד' ביראה ושמחה ובאהבה ודבקות עליונה, ולא יאמר שום ברכה. זו היא מעלת הנביאים וכנסת הגדולה שלא הזכירו ברכה בהזכרת שם שמים. אמנם בשעת הירידה, בין לדור בין לאדם, עיקר העליה והמעמד הטוב הוא בא על ידי ברכה. ויברכו שם כבודך. ברוך ד' לעולם אמן ואמן.

<h2>קיט</h2> 
מי שעומד במדרגה עליונה, כשמדחיק עצמו מפני ההרגל להשוות למדרגה שפלה, הוא דוגמת משורר ששיער. ולעולם צריך להיות עולה, מעלים בקודש ולא מורידין. אלא שבעת העסק בצרכים חומריים על פי רוב יורדים, על כן צריך לעולם ברכה, ואסור ליהנות מהעולם הזה בלא ברכה.

<h2>קכ</h2>	
לבבי כים, כסיר ירתיח,

ישאף לעל, לגדולות ונשגבות,

מטל אורות עליונים יפריח,

מגנזי נשמות בשמי ערבות.

לא אאוסר בכבלים, אושם בסדים,

עבד ד' אני, ולא עבד לעבדים.

<h2>קכא</h2> 
כיון שהנטיה האנושית שבבעל הנפש העליה היא גבוהה ורחבה, על כן בהתחלה הדיוקים הפרטיים של יסודות החכמה, המוסר והתורה, הם מצמצמים כחה. אבל אחר כך הוא בא על ידי זה להתרחבות היותר גדולה. מן המצר קראתי יה ענני במרחב יה.

<h2>קכב</h2> 
שיעבוד מועיל גם לדבר שלא בא לעולם. על כן אף על פי שהדברים הגדולים שהם עומדים למעל מעל כל חק והגבלה בטובם העליון, יבאו לעולם שיחודש הרבה, שמים חדשים וארץ חדשה, מכל מקום השיעבוד ללכת באורח המביא לזה משפל ההוה, חל מיסוד שם אהיה.

<h2>קכג</h2> 
באו חשבון, אמרו המושלים מעבר לירדן לפני כניסתם לארץ ישראל, מקום קדושת ציון ומזבח ד' אשר לעולם זאת על ישראל, אז יש מקום לחשבונו של עולם. אבל בארץ ישראל עצמה, הוא למעלה מכל חשבון, כי אם מאהבה גמורה.

<h2>קכד</h2> 
החירות האמיתי הוא הטוב היותר גדול, אבל אין אדם יכול להגיע אליו כי אם כשכבר העמיד את שכלו במעלה כזאת עד שהוא הולך ועולה מאליו במסילה ישרה העולה למעלה, וכן מדותיו הן כל כך מזוקקות עד שכל מה שהן מתגברות הן מוסיפות טוב ויושר, ואז אינו צריך לשום הדרכה מחוץ לעצמותו. אבל כל זמן שלא הגיע לידי כך, הרי הוא עבד בטבע, וצריך למאסרים שיחוצו בעד שרירות לבו, ולדברים מאירים את שכלו החשוך. ותשוקת החירות המוקדמת היא מלאה תקלות, אשרי שומר נפשו ממנה.

<h2>קכה</h2> 
בכל עבודה זרה שבעולם יש גרעין של טוב, אלא שהוא מכוסה בגל של אשפה גדול מאד, לפי ערך הדמיונות וירידת המוסר של האדם והאומה. אפשר להעלות על לב דרך לזקק את מנהגי העבודה זרה עצמם, ולגלות על פיהם עניני אמת ויושר לפי תכונתה של כל אומה. זאת היתה כונתו של שלמה שהניח לבנות במות לעבודה זרה לנשיו, שחשב לטהר את עצמות עבודה זרה מזוהמתה. מכל מקום לא עלתה בידו, ואין זה דרך נכון, כי מכל מקום יסובכו בהכרח מדות רעות ודיעות שקריות במסכת האולת המזוקנת. על כן צריכה עבודה זרה דוקא ביעור, השחת שרוף וכלה.

<h2>קכו</h2> 
כל מה שהאהבה לכנסת ישראל יותר מתגברת, מוצא יותר מקום אהבה עליונה לתלמוד תורה בחלקיה המעשיים, מפני דעובדין בכנסת ישראל תליין.

<h2>קכז</h2> 
הלימוד היותר בטוח בענינים הרוחניים הוא ערכם הסוביקטיבי. ובאמת כל מה שאנו למדים לדעת, אפילו במוחשים, הוא רק ביחשם לנו, אלא שאנו בטוחים שאותו היחש עצמו הוא לכללות המין האנושי. ולפעמים אנחנו למדים גם כן דברים שהם מתיחשים רק לחלק מבני אדם, כשפה ודת. וקל וחומר למושגים הרוחניים, שאנו מציירים אותם כפי הטבע שאנו יכולים לצייר, להשגת השכל הכללי בהם, שהוא מתפשט על כל המין האנושי בבירור בעקרי הדברים, ועוד קרוב הדבר שמתפשט גם כן הרבה במרחב יותר רחב מהאנושיות, כי אם בכל מקום שהשגה ושכל הנערך כהשגה ושכל שלנו נמצא, וזה יתכן להיות בחלק גדול של המציאות.

<h2>קכח</h2> 
לממשלה התורקית יש להוציא אל הפועל הבנה היסתורית, שהיא יכולה לקנות לה מקום גדול במערכה האנושית על ידי ישראל. טבע עם ישראל הוא להיות מכיר טובה למטיביו. מעולם לא עשה רעה למי שעשה לו טובה מבני אדם. אם כן אם תתיחש האומה התוגרמית יפה לישראל בהכנסתם לארץ ישראל, לתן להם זכיות יפות ומכובדות, יהיה העם כרות ברית עמה, וכשירום קרן ישראל יהיה לה למגן עז ולמחסה גדול מאויביו הרבים של העם התורקי. לבד הטובות הרוחניות הגדולות, מצורף למה שמביט ישראל בעין יפה על הדת התורקית שאין בה שמץ של עבודה זרה, וקירוב של מצות מילה ואיסור חזיר יש לה גם כן ערך חשוב, שכשמתקרבים קירוב פוליטי מתרשם רושם של אהבה, עד שהם יכולים להיות באמת הראשונים לההתרוממות שעתיד העולם להיות מתרומם על ידי ישראל. הסברים כאלה בהרחבה ושפה ברורה יש בהם מעין השתדלותו של נחמיה בבית שני, ואין אנו יכולים למצא על זה שום טעם להתנגד, או גם להתרפות בעת צרה. לד' הישועה.

<h2>קכט</h2> 
נפילת השכינה מובלטת בהשפלת הציור של האלהות המצויר בלבו של אדם. ואי אפשר להיות מהות האלהות המושגת מצויירת בגוונין נהירין כי אם ברוממות קרנם של ישראל, שהיא האומה האחת שידיעת האלהות הטהורה בעולם תלוי בגורלה.

ובהתרוממות של ידיעת הציור האלהי בלבבם של בני אדם, תלוי כל התרוממות החיים שלהם. כי מושגי המוסר לא יתרוממו ויתחזקו כראוי כי אם כשיהיה מקורם ברוך, והמקור הוא דעת אלהי אמת.

<h2>קל</h2> 
הדור ההוה איננו דור שפל, כי אם גבוה ונעלה מאד. הוא איננו מוכשר ללכת בדרך נמוכה של הרגל, כי אם להכיר ולדעת. על כן צריך לתן לו דעת, ויקבל בסבר פנים יפות. מושגי הצדק והמוסר שלו הם נעלים ונשגבים מאד, אלא שצריך לצחצחם ולהעלותם, להאירם באור חיים מאוצר החיים.

והדור שכולו חייב, הוא דוקא כולו זכאי, כולו הפך לבן טהור, מפני שהוא פורץ את ההרגלים שלו בשביל שהוא מבקש דברים ברורים, על כן צריך לתן לו דברים ברורים וישוב מאהבה.

<h2>קלא</h2> 
פני הדור כפני הכלב, והכלב יש לו גם כן כמה מדות טובות, והוא נאמן לאדוניו מאד. וכשמעלים אותו, הוא עולה להיות במעלת בן, כגימטריא שלו, וזוכה לאליה"ו, כלבים משחקים אליהו בא לעיר.

<h2>קלב</h2> 
ישי אבי דוד נקרא גם כן נח"ש, אשר בא על אביגיל בת נחש, גימטריא משי"ח. הנחש הוא ארוך כוי"ו, המשלים ליו"ד, ובצד זה היה בו שורש לסיג הממשיך וי"ו במקום יו"ד. וגלגל עינו של נחש דומה לאדם, והוא פגם בעין באמרו עיניה טרוטות, שעל כן גרשו ר' יהושע בן פרחיה, ונשמט העי"ן, ועינ"י רשעים תכלינה, משמו התולדתי. מכל מקום אינו מטמא, כי אם כקוץ בעלמא, אף על פי שממית ומרבה טומאה. על כן רק בצואה רותחת הוא נידון, שסוף סוף מזרע ישראל בא, ולא כבלעם בשכבת זרע רותחת שיש בה לא רק מיאוס לבד כי אם גם טומאה, והוא נחש ממש שטומאתו מצורפת עם הטומאה הבאה מחמתו. והדברים הדמיוניים יש להם יחש בשכל, כי הדמיון הוא פועל שכלי שלא עלה למעלתו וזיקוקו, וכקוף בפני אדם נחשב, ומוצא מקום באומות העולם, שאין מעלתם להיות נהנים מאור הקדושה כי אם על ידי מסוה עב כש"ק, אלביש שמים קדרות וש"ק אשים כסותם, ד' מאות איש של עשו, נחשירכן, העי"ן במקום היו"ד.

<h2>קלג</h2> 
הרמזים הנשגבים היותר רחוקים, שהם נמצאים בטעמי מצות, פועלים את פעולתם על ידי המעשה וההסכמה הכללית גם בלא הידיעה, מפני שיש קישור קבוע בין המעשה והתגלות הרמז בפועל, אלא שאצל מי שגמרו ידיעותיו ורגשותיו בנדון זה הם יוצאים בגילוי. ועל כן כל מה שיש ביותר גדול שבבני אדם בגילוי, ישנו ביותר קטן בהסתר והעלם, ככח האילן בגרעין. על כן פועל גם כן הגרעין השכלי גם בלא דעת מפותחת, אלא שאינו דומה לאותה הפעולה הגדולה שדעה מפותחת פועלת. גם מפני שבכללות האומה ושֹרש נשמתה הכל כבר גלוי, וכל אחד אינו כי אם ניצוץ אחד מהכלל, על כן מתגלה על ידי הפעולה והצירוף אל הכלל אפילו באופן מעשי מה שימצא אצל היחידים היותר גדולים בגלוי. ודרכי ההתגלות של הציורים הוא כל מה שיוכל על פי הסכמת התורה והשכל לפול ביסוד טעמי מצות וציוריהם, מצד כל ההוראות שבעולם ומצד כל הדימויים שבעולם, אפילו אחר סוף כל החילופים והצירופים והפעלת הרעיונות. אף על פי שנראים רחוקים לגבי קיצור דעת ההמון, סקירה אחת היא לגבי החכמה, והמציאות היא על פי החכמה העליונה. ד' בחכמה יסד ארץ. ומזה תדע את האופן הבטוח שיש בדרישתה של תורה, שנקראת תפארת, זה מתן תורה. כשם שאין הצייר מסופק על ציורו אם הוא מאוצר היופי, כיון שכשרונו מעיד לו שהוא יפה, הרי כבר יש לו עולם מלא ויש רבים דומים לו שמקבלים מזה, בין הנמוכים בין הגבוהים ממנו. ובאופן מדוייק אי אפשר שלא יפעל על כל המציאות כולו, מפני יסוד האחדות והחיים הסובב את כל וממלא כל. ברוך חי העולמים.

<h2>קלד</h2> 
היין והחלב הם חסדים וגבורות. מגבורות של אומות העולם צריכים ישראל להשמר הרבה, על כן בשעת השמד אפילו אערקתא דמסאנא יהרג ואל יעבור. על כן היין אסור במגע נכרי. מחסדים גם כן צריך להשמר, אבל רק אם אין הישראל מגיע לסוף עומק הדעת של אותו חסד, כמו האמנציפציון שנטל את כח החיים של כנסת ישראל במובן הלאומי. על כן חלב אסור רק אם אין ישראל רואהו, שמא עירב בו דבר טמא. וחלב טמא אינו עומד, כי עד ארגיעה לשון שקר. וחסד לאומים חטאת, אלה הם חסדים מקריים המתחדשים לפי המאורעות. אמנם מה שנקבע במהות האומה בתכונתה שיש לה עמידה מצד האנושיות, הכללות של צלם אלהים, שהיא מזה ספר תולדות אדם שהוא כלל גדול, זהו חלב טהור ודאי. אבל צריך גם כן להזהר מביני אטפי ומחלב חזיר ומניקור נחש, החסד הטמא, שיהיה כרקב לכנסת ישראל בכלל, למעמדה הלאומי, לקדושתן של ישראל והבדלם מסימני טומאה הפנימיים החסרים גם כן לחזיר שפושט טלפיו, עם רוב הטוב שלפעמים משפיע עד שישראל יאכל ושבע ודשן, ואחר כך ארס נחש יוצא ממחבואו לעולל עלילות ברשע, כפי הטבע הפראי המשותף לעובדי עבודה זרה בעצם. ולכו שברו בלוא כסף ובלוא מחיר יין וחלב. אכלתי יערי עם דבשי, שתיתי ייני עם חלבי, אכלו רעים שתו ושכרו דודים.

<h2>קלה</h2> 
אחת מהחסרונות העיקריות שבשיטת שפינוזה, שמגלה כל זוהמתה, הוא מה שעל פיה אין השכל האנושי צריך להיות עסוק באלהיות תמיד, שנפסק קשר ההשגה האין סופית לגמרי, וההסתכלות בסדר וההנהגה אין לה כל מעמד, וממילא האדם זונח את הרדיפה לדעת את ד', שכבר קנה לו בטשטוש באופן שדומה לו שכבר השיג הכל, וממילא הוא פונה למטה והולך מטה מטה, והשאיפה הגדולה של הצמאון הטבעי להתענג על ד' הוא מחליף בצמאון של כל תאוה גסה ועכורה, עד שהרשעה מוכרחת להולד. על כן נקראו אלו המשכיחים שם ד' עושי רשעה, אף על פי שבעצמם אינם פועלי רשע, מכל מקום הם הנם יסוד הרשע בעולם. וישראל שנחלתם נחלת יעקב בלי מצרים, תתן אמת ליעקב, הם העדים לגרש את הזוהמא של השקר הזה, היפוך אותם אשר ניסו אל וקדוש ישראל התוו, ולא זכרו את ידו, יום אשר פדם מני צר. עמד וימודד ארץ ראה ויתר גוים, ויתפוצצו הררי עד שחו גבעות עולם, הליכות עולם לו. בית יעקב לכו ונלכה באור ד'.

<h2>קלו</h2> 
כשם שהורה הניסיון שכל העמים כיון שאבדו את ארצם אבדו גם כן אחר כך את אמונתם ואלהותם, וישראל כיון שאלהי עולם, אלהים אמת, אדון כל העולמים, הוא צורם ומשגבם, אין הדבר תלוי בארץ, ובכל הפיזור הגדול שנתפזרו לבין האומות לא זזו מהיות עם ד' ונחלתו – כן הדבר נהוג גם כן ביחש להארץ הרוחנית, הם הציורים ההולכים עם ההסברים של הידיעות האלהיות, שכל העמים כיון שהציורים הסביביים משתנים על ידי ציורים חדשים במערכות היצירה והרעיונות העיוניות של האדם, דתם המבונה על ידי הציור הנקלט ברעיון האדם מתמוטטת. אבל צור ישראל ומשגבו, שהוא אלהי עולם, אלהי אמת, הנוהג בחסדו כל דור, ובמה שהוא עתיד להגלות הוא מתראה גם כן בעבר והוה, אין אבידת הארץ הרוחנית, שהיא רפידת המחשבה, נחשבת אצלם כלום. וחפרה הלבנה ובושה החמה, כי מלך ד' צבאות בהר ציון ובירושלים ונגד זקניו כבוד.

<h2>קלז</h2> 
כיון שהידיעה הפנימית, שהוא יסוד הכל מה שנוגע בתוארי האלהות, אין שום חשש מצד ההמלצה שהחכמה עושה על ציורי הדיבור הפשוט מעניני ההגשמה, קל וחומר ליתר הדברים הנטפלים, שאין המכוון בהם בעיקר כי אם הפנימיות היותר כוללת ויותר פנימית, נשמתא דנשמתא.

<h2>קלח</h2> 
האדם צריך להיות שפל בעיניו מצד חלק הרע והרפה שבו, ולהיות רם ונשא בעיניו מצד חלק הטוב והאור שבו. על כן יתן מקום לכל הרחבת דעת, מצד חלקיו העליונים, ויסבול כל בושה ועלבון שלא בהקפדה – כי אם במקום שיש על זה תכלית מוסרי נשגב – מפני שכל עלבון ושפלות מסכים מאד עם צדדים הרפים שבו, שאין אדם בעולם שלא ימצאם בקרבו עד אותה המדה שראוי להתבייש עבורם, וכל העושה דבר עבירה ומתבייש עליה מוחלין לו על כל עונותיו.

<h2>קלט</h2> 
מצד ההשגה העליונה אין שום כעס וקפידא, שהרי רואים שהכל משמש להתכלית הנרצה והטוב הגמור. אמנם אי אפשר להיות מונהג כולו על פי זאת ההשגה, על כן יש מקום לקפידא. ומכל מקום צריך להיות מושפע לעולם מהרעיון הנשא, לערוג אל הטוב העליון בכל היכולת, ושלא להתקצף משום מניעה וירידה, מפני שהמניעה בעצמה היא משלמת. ידיעה זאת תורה את עומק הסבלנות לכל המין האנושי. אמנם רוב העולם אינו יכול לקבלו, שכיון שהוא רואה שהכל מתקבל ברצון, סובר שאין להשתדל אל השגת הטוב הגמור ושאין לברח מן הרע, מה שבאמת דוקא עם רוממות ההשגה אדם סר מן הרע בכל לב ורודף אחר הטוב בכל נפש, אלא שאין מנוחת נפשו זזה ממנו אפילו רגע, מפני הבטחון הגדול שלו על התכלית הגדול היוצאת אפילו מכל המניעות וכל המפריעים. וכשיש דעת רחבה, יש גם כן סבלנות אדירה, והדעה מתרחבת והולכת עד שכובשת את הכל. משה רבינו ע"ה שהיה דעת הכללי של ישראל, לא היה ראוי לשום קפידא, והדיבור הנח היה פועל כל, כשם שהיה פועל על כחות הטבע. אמנם מפני המיעוט שנתמעט האור מצד הבריאה, כי על בריאה כבר נאמר בן כסיל, ויש בזה איזה העלם, על כן יש מקום לפקיעת הסבלנות ומתחבר כח הכעסני עם הקדושה, על כן כשיוצא בעמים רבים מתכתתים זה בזה במלחמות ושפיכת דמים, על כן יצא דם בהכאת הסלע. ולא היה אפשר שיכנסו לארץ ישראל, כי לפי הירידה היו צריכים להכניס ערך כל דהו של קפידא, שהי' אחר כך תופס מקום גדול באומה והיה יוצא מזה תגרת מלחמות בשביל כבישת הדעת, וזה אין ראוי לישראל, כי אפילו דוד המלך ע"ה שנלחם מלחמת ד' לא היה ראוי לבנין הבית, שעליו נאמר למען דעת כל עמי הארץ כי ד' הוא האלקים, אבל דוקא על ידי שלמה איש המנוחה. על כן זהו דרך נחש עלי צור, ונחש כרוך על עקיבו, על העקב דוקא, כי מצד המעלה אין שום כעס, כי הכל הוא מלא עז ושלוה.

<h2>קמ</h2> 
כשהאומה צריכה לפעולות גדולות, צריכה היא לגלות ביותר גילוי סתרי תורה, ומה שהוא כבוד אלהים נעשה כבוד מלכים. וזה נעשה אחר שעברה התרדימה ונעשה יקיצה, ובעיקבא דמשיחא ויקץ כישן ד', על כן צריך לבאר דברים פנימיים באר היטב.

<h2>קמא</h2> 
כל זמן שאין הטעיות הדמיוניות נוגעים עד לב האומה, צריך דוקא אנשים קדושים ביותר שיבארו סתרי תורה. אבל כשהדבר נוגע לקיום האומה ולכבודה אפילו בהוה, כל מי שיש לו לב ישר הוא מוכן לכך, כי רוב בני אדם הישרים הם אוהבים את עמם.

<h2>קמב</h2> 
הדברים הרוחניים השגתם חביבה מצד עצמם, מפני שהחיים האמיתיים לאנשי המעלה אינם כי אם החכמה והצדק בפועל והשעשוע בציוריהם. על כן הם צריכים להיות ברום חביונם גנוזים, כדי שמי שהוא אינו כל כך מנושא עד אותה המדה להכיר שהחכמה והצדק הם עצמם עצמות החיים, כי אם הוא חושב שהם בסיסים לחיים שפלים, לא יקרב אליהם, שלא יהי' משתמש בתגא. אבל כשהתנועה מתגברת, וצריך להשפיע דברים אידיאליים בשביל המעשה והקיום, צריך להשפיל חלקים ידועים, להרכין את יסוד הבינה.

<h2>קמג</h2> 
הדילתניזם הוא סיוע למאיסת הדעת, שהרי במקום שיש שיקוע בחיים חומריים מתפתחים צרכי העולם יותר מבמקום שיש פיסוח לכאן ולכאן. אבל כשמקשרים את הניצוץ הקטן שבדלתניות אל אור המאור הגדול, באים להכיר שהיסוד הוא החיים המלאים של הצדק והחכמה.

<h2>קמד</h2> 
הנטיה הפראית בצמאון לאלהות הוא חפץ ההשגה של עצמות ד', וזוהי יסוד דדי בהמה שיורדים לבריאה, כי זהו מבוקש נמנע ומדומה בהמי. על כן הוא שורש עבודה זרה, להדבק בשם אלהות, שהדמיון עושה דבקות עצמית. והשכל צריך לסמן הדברים, שיסוד החשק האלהי הוא להדבק במדותיו, דהיינו האידיאלים האלהיים, ובזה כל זמן שידע האדם שהאידיאלים במלא מובנם הם האלהיים, כל זמן שהוא יותר דבק בשם שמים הוא יותר מתעלה. וכשסובר שתכלית המוסר הוא איזה דבקות עצמית, הרי הוא שוקע ויורד, כי הצורה של עצמית שבדמיון הוא ציור של בערות. על כן צריך לרומם את יסוד הציור האלהי הפנימי ברום חביונו, שהם סוד האצילות, ולהביא הדברים לידי מעשה על ידי התעלות בבריאה יצירה עשיה.

<h2>קמה</h2> 
כל הציורים על דבר אמונה שבאו בקטנות השכל, דומים לחלב אם, שכל זמן שהילד הוא ילד הוא לו מזון נאות, ולפעמים יונק הוא כמה זמנים יותר מהראוי, אפילו ד' וה' שנים, וכיון שפירש לאחר כ"ד חודש או אחר ד' וה' שנים הרי הוא כיונק שקץ, וצריך לתן לו מזון שהוא מריוח של אביו ואמו. חייב אדם לזון את בניו ובנותיו עד עונת הפעוטות. אחר כך הדבר בא מצד ההרגש, ואם אינו רוצה אומרים עורבא בעי בני ההוא גברא לא בעי בני. כן הולך הדבר כמה שמתפרנס מהתורה ויסוד המזון בכנסת ישראל, וכמה שמתפרנס כבר מעילוי השכל העצמי בערך הנשמה והתורה טפילה לנשמה, כזוהר החדש הובא בספרא דצניעותא בפירוש הגר"א. וכיון שמתגדל הדור והיניקה היא חלב אם, מטמטם החלב את מוחו כיונק שקץ. אמנם לעולם ישנם קטנים גם בזמן הגדלות, והחלב הוא לעולם מזון מבריא, אלא שהיסודות עצמם הנמצאים בחלב אפשר לתנם בתור מזון לגדולים, והחלב גופו מבחינים את ערכו בדרך ידיעה לימודית, והיינו פירש, דאז אינו בכלל יונק שקץ, והוי טהור גמור כאחד משאר המזונות, אף על פי שאין האדם סומך על זה ואוכל מזון מוכן מתוקן כראוי שצריך עיכול חזק ואיתן. החלב אמנם נותן כח להיות עומד על רגליו, אבל מכשיר הוא למזון חזק כשמביא את הילד לכלל דיבור והילוך.

<h2>קמו</h2> 
ובתור ריביתא דינוקא, גדיל פורתא תבורי מני. החשק לאבד את מה שמוצא, בעת הקטנות, אות הוא שעולם הקטנות אינו מוצא חן בעיניו, ורבה זבן מאני דפחרי לבריה. וכן ההנהגה העליונה הניחה הדרכות כאלה שאינם שוים כלום, אינן בכלל עיקר וטפל בתורה ודת, רק מצד הקטנות, ואותם שובר הינוקא הכללי בעת גדיל פורתא בהיתר. אף על פי שהגדולים משכילים שאין כל כך ערך לשבירה זו כי אם מצד הקטנות, מכל מקום לא יזיקו מאומה מעשי ילדות טבעיים כמו אלה, ולתינוק נותנים על ידי זה אומץ וגבורה והתפשטות כחות הנפשיות לפעלם.

<h2>קמז</h2> 
ההתמכרות של הבקיאות, כעין זלילה ספרותית, ממעטת את ההעמקה. אמנם אחרי ההעמקה המיושבת ונתינת מקום ראוי, היא מעמדת את הכל, ורב תבואות בכח שור. הבלשנות, והידיעה המתפשטת על ידי המון ספרים, מונעת את האדם מהתגברות בגבורת הדעה השלמה של עצמו, על כן הודות למיעוט הלשונות בישראל הורמו למעלת ההכרה הפנימית, וזה נמצא על כן ביחידי סגולה. אמנם עם הביצור הטוב של עומק הדעת, יפה מאד ההתרחבות לדעת איך הם הנם סגנוני העולם הרחב כולו. על כן צריכים מסנהדרין להיות יודעים בע' לשון, וכל דיבור ודיבור שיצא מפי הקב"ה נתחלק לע' לשון, שנאמר ד' יתן אומר המבשרות צבא רב. אמנם זהו רק שישוב הכל לרשות היחיד, ולהביא אחר כך הסברות טובות על האמיתיות שבכנסת ישראל, מלכי צבאות ידדון ידדון ונות בית תחלק שלל, כאמת המים המחלקת שלל לאגפיה.

<h2>קמח</h2> 
אחד מיסודי המשפטים בישראל הוא, שגם הדברים שנמצא דוגמתם בעם אחר נהיה חפצים שנשמש בהם מהנמצא אתנו בכוחותינו העצמיות. וזה ירחיק אותנו מהשפעה של יד זר, שהמיעוט שנתמעטה הרגשה זו גרמה לקחת את פומפיוס לדיין בין האחים החשמונאים, וזה גרם כל תקלת נפילת ישראל בחורבן בית שני. וכשהפרטים מתנהלים בחיים הפרטיים על פי האידיאים הכלליים, הם מתישרים ממילא בכלל האומה.

<h2>קמט</h2> 
אותו החסרון של היחש המחשבי של האדם עם עצמות האלהות, הוא יסוד עבודה זרה. ואי אפשר לגרשו ולהושיב במקומו את הדבקות בדרכיו כי אם על ידי כח של החוצפא דבעיקבא דמשיחא, שפועלת גדולות לאיבוד עצמה. הכסיל חובק את ידיו ואוכל את בשרו. והשלטון של האדם באדם לרע לו, הוא לרע לאדם בליעל. שההתדבקות בהאידיאלים האלהיים, שישראל מוכנים לה בכלל על ידי ברית אבות, ירומם קרן ישראל וגאון שם ד' ב"ה בעולם, וימלאו עז וגבורת ימין ד' רוממה, ימין ד' עושה חיל.

<h2>קנ</h2> 
מפני יסוד עבודה זרה, אף על פי ששבו, מכל מקום נשארה זאת הנטיה של היחש לעצמות, בדיבור, בפועל, וקל וחומר במחשבה. ובאמת, בעצמות אפילו המחשבה אסורה, כי אם במדותיו, דהיינו האידיאלים האלהיים. וכדי לתקן תשובה מאהבה גמורה, שישראל מוכנים לזה, צריך תחילה כל המהלך של הכפירות וכל המכשולות של האמונות, כדי שיתרחק העולם מהקישור של עצמות, ונשאר מקום להמחשבה האנושית בטהרתה. אמנם כל זמן שלא יהיה לה למטרה האידיאלים האלהיים, יהיה גבול למבוקשים שלה. וישראל אינם חפצים לתן גבול, כי נחלת יעקב בלא מצרים, על כן ירוממו וינשאו בכל עז להגדיל את הצדק והחכמה האלהית לעדי עד, במלא רחב העולם כולו ובקרבה פנימה, באור גדול אדיר ונשא.

<h2>קנא</h2> 
הקישור בעצמות, שדוקא מצד רוממותו הוא דמיוני, הוא מביא פחד ואי בטחון. אבל האידיאלים הם מובטחים, וראויים להיות מתפשטים בכל העולם כולו, והם מראים בעין את החסרון של הדיעות המקשרות את איסורי המציאות ומעדנותיו על פי כח זרֹע וחק הכרח, שממעטים את יקרת האידיאלים, שמכירים את תועפות ישרם כשהם מבוצרים על פי חן ונועם של רצון ואהבה. זאת היא נחלת ישראל המתענגים על ד' בקדושת שבת, מנוחת אהבה ונדבה, מנוחת שלום ושלוה והשקט ובטח, מנוחה שלמה שאתה רוצה בה. יכירו בניך וידעו כי מאתך היא מנוחתם.

<h2>קנב</h2> 
סמוכין, הם מחוננים בהרגש של עומק חכמת יושר המשפט, שצריך לזה הנבואה היותר עליונה, על כן הם נמשכים ממשה רבינו ע"ה, ונקראים גם כן בשם אלהים. ברוך ד' לעולם אמן ואמן.


<h2>מילואים</h2>
פסקאות בענינים שונים מתוך הפנקס

 
<h3>לה2</h3>
בבבלי ילפינן מקרא דלא תשא עליו חטא בהרימכם את חלבו ממנו, דתורם מהרע על היפה הוא לא תעשה. ובירושלמי ילפינן מזה למקדים תרומה לביכורים כו' דמה שעשה עשוי. וי"ל דפליגי בהא, דבבלי ס"ל דחלבו משמע דוקא יפה ומובחר במינו, והירושלמי ס"ל דחלבו משמע כלל התרומה מפני שהוא קודש ומעולה בצורתו. וכן משמע מלשון הר"מ דחלב הקרבן יקראו האימורין בכלל אפילו מה שהוא אינו בנוי חלב, כ"א מפני הרוחניות והמצוה נקרא חלב. א"כ אינו בכלל היפה בחומרו, ע"כ ילפינן למשנה הסדר. וי"ל דתלוי בפלוגתא דר"י וחכמים במין במינו אי בטל, דר"י ס"ל דילפינן מדם הפר ודם השעיר הדומים בחומרם כד' הר"ן, וחכמים ס"ל דדומים בצורתם הוא העיקר. וה"נ לר"י חלבו מצד חומרו, ולחכמים מצד צורתו. וי"ל דבבלי ס"ל דא"צ קרא למקדים חלבי התרומה משום דבקדשים בעינן שנה עליו הכתוב לעכב, וי"ל דתרומה קודש מקרי, ודוקא מעשר דגן חולין הוי בזבחים מ"ה [ע"א], א"כ בלא הכתוב מה שעשה עשוי. אלא שמ"מ לענין מפריש מהרע על היפה צריך קרא דלא לעכב, די"ל דחשיב כמו שנה עליו הכתוב, משום דבלא קרא הרי הידור מצוה ילפינן בכלל מז"א ואנוהו, התנאה לפניו במצות, מה שא"כ בענין הקדמה ואיחור דאין זה שנה עליו הכתוב. ויש לעיין דלענין מפריש מהרע על היפה הוי הקפידא בענין נתינה לכהן, שהרי במה שמפריש לעצמו וכן גם בתרומה טמאה מותר להפריש מהרע על היפה אפילו לכתחילה, ולענין נתינה אין תרומה חשובה כקדשים וא"צ שנה עליו הכתוב, מש"ה צריך קרא דלא לעכב, מה שא"כ לענין קריאת שם דעיקר הקפידא רק במה שמקדשה דהכונה שפיר יוכל להיות איזה שירצה קודם ע"כ לגבי זה לא הוי חולין ובעינן שנה עליו הכתוב, ומשו"ה א"צ לימוד שיהי' מה שעשה עשוי דבעינן קפידא דוקא ע"י שנה עליו הכתוב.
וי"ל עוד דמוכח מכאן דברכת המצות דרבנן, וקרא דלא שכחתי מלברכך אסמכתא הוי, דאי הוי דאורייתא י"ל דלעולם אינו קדוש בתורם מהרע על היפה, ונ"ח הוי משום ברכה לבטלה. וי"ל דירושלמי לטעמי' דס"ל בברכות דברכת המצות דאורייתא כמו ברכת התורה, א"כ נ"ח הוי משום ברכה לבטלה. וי"ל דל"ת דאורייתא הוי גם בברכה לבטלה, וע"כ מוקי לה במאחר משום דאי מוקי בתורם מהרע על היפה אין להוכיח מזה כלל דמה שעשה עשוי. וי"ל דקבלו מרבותיהם שיש ללמוד ממקרא זה דמה שעשה עשוי, ע"כ עדיף להו לאוקמי במשנה הסדר, דלא שייך משום ברכה, שהרי אפילו אם לא יהי' מה שעשה עשוי יוכל תמיד להפריש עוד הפעם על סמך אותה ברכה עצמה, מה שא"כ בתורם מהרע על היפה דצריך ברכה אחרת, כיון שהוא דבר אחר, דוגמת ספרא אחרינא או ענין אחר לענין קריאת התורה.


<h3>לט1</h3>
אם לשער מקום הקיבורת, דהיינו התפוח, לענין תפילה ש"י, כשהיד פשוטה, שאז השיעור הוא גדול, או כשהיא כפופה, שאז השיעור הוא קטן. ונראה דאם רוב התש"י הוא במקומה גם כשהיא פשוטה י"ל אולי מה"ת הוי רובו ככולו אפי' בשיעורים, וכדמ' במנחות פ' הקומץ, דבעי קרא לעשרון דמיעוטו מעכב את רובו, א"כ י"ל דהוי דרבנן המיעוט הנותר שיהי' דוקא במקומו, וי"ל דבמידי דרבנן משערים מצב האבר לקולא, כדמשערים במסורבל לקולא במתקשה, ובשייר מיעוט תחילה לחומרא כד' הש"ך. אמנם מ' גבי רצועה ש"י, דארכה כדי פשיטת היד עד אצבע צרדה, דכן משערים התפילין, ואולי משום דכ"ה מדרבנן לקולא במיעוט משו"ה משערים כן. וי"ל דאורך זה דרצועה אינו כ"א דרבנן, ומה"ת כ"ע שקשר ש"ד ומיקרי וקשרתם, ומשו"ה משערים בפשוטה מפני שיש בזה קולא לגבי המיעוט.


<h3>לט2</h3> 
לענין המכסאות שמכסין בהם בלילה, י"ל דתלי במקומות, אם רוב השינה בלילה ברוב עתותי השנה חשיב כסות לילה, ואם ברוב עתותי השנה היום גדול ורוב השינה ביום חשיב כסות יום. ואולי לפ"ד הרשב"א פגיה"נ, דאיבעי' דבתר דידי' אזלינן או בתר מיני' אזלינן קא מיבעיא לן ג"כ בכל מצות שבתורה, י"ל דה"ה לענין הזמנים אי אזלינן בתר רובם בכלל, ואולי בתר רוב המקומות בכללות או בתר האדם בפרטו, בדבר שאין שייך כ"כ בטלה דעתו אצל כל אדם. וי"ל דאם מדינה שלמה רוב השינה ברוב הזמנים ביום חשיב כסות יום. מיהו י"ל דבגד דשינה חשוב כאילו הוא כסות לילה, דאינו בוראיתם אותו כ"א במיעוט זמן שהוא ער, וי"ל דחשיב מיוחד לזמן שאינו בראי', וי"ל דעדיף מסומא, דחשיב אינו בראי' אצל אחרים כיון שהכל ישנים אז באותו מקום, וי"ל דבתר מקום שלם אזלינן כשיש טעם לדבר כדברי תוס' לענין ערביא בקוצים לגמלים, דכיון דאיכא טעמא כזה, שאם הי' כך במק"א היו כך נוהגים, לא בטלה דעתם. 
נז1. צ"ע בהי' עוקץ יוצא מבי"ת בתפילין כעין מקל מאחוריו ונכנס לחללו של דל"ת כזה דב, דהנה לפי הנראה הוא ה"א גמור, ומאי מהני מה דנדבק בב', והרי אם נגרור אותו קצת ונפסיקהו יהי' כשר לה"א, ואם הי' במקום ה"א הי' כשר מאין חשש של שלא כסדרן. אמנם י"ל שמעולם הי' כך דבק לבי"ת ולא הי' לבדו, י"ל שמעולם לא נעשה ה"א. אמנם י"ל דבהתחלת ההמשכה כבר נעשה ה"א, ואולי לא המשיך כ"א מלמעלה למטה, ונעשה ה"א קודם גמר דיבוקו לבי"ת. א"כ הוי חק תוכות אח"כ במה שנדבק אפי' אם נאמר שעי"ז נעשה כבר הה"א לדל"ת גמור. מיהו יש לדון שכ"ז שלא הניח הקולמוס א"ז כתיבה כלל, וי"ל שבהמשך אחד בקולמוס עשה כל הקו הקטן דהעוקץ, ונמצא שמעולם לא נעשה ה"א, דניכר דשייך לבי"ת. אמנם כיון שאין בו צורך לצורת הבי"ת ודאי נראה דלא מהני מאי דהוסיף. ואין להכשירו ג"כ אם התינוק יקראהו לדל"ת, די"ל דסובר שמועיל מה שנמשך ונדבק לבי"ת, וא"ז שייך לעצם הצורה כ"א לסברת ההלכה דאין שייכות לענין תינוק.

<h1>פנקס "פ"א פסקאות"</h1>

<h2>א</h2>
כחות שנים שנפגשים, כשמולידים על ידי ניגודם כח שלישי, אין הכח השלישי גורם שהכוחות הקודמים שהם מולידיו יהיו נאפסים, כי אם הם עומדים בצביונם ומציאותם, והכח השלישי נלוה עליהם להעשיר את המציאות. זה מצוי גם כן בחזיונות החומריים, והוא חק קבוע לחזיונות הרוחניים והמוסריים.

<h2>ב</h2>
המבוכות והשיבושים נמצאים רק במקום שיש שם ידיעה. וכפי רוב הידיעה כן ירבו עמה גם כן צלליה ומבוכותיה, עד שתבא לידי השקפה שלמה ומקפת, ואז יחדלו המבוכות מאותה המערכה, ויכנס האדם לספירה עליונה יותר להחל שם עבודת הרוח במעלה יותר חשובה. וכאשר ההשגות המעשיות הנם נושאי ידיעה רק בצד הפורמלי שלהם, אבל לא בתוכיותם, על כן אין השיבושים מתפשטים בהם כי אם כפי ערך ההשכלה המקפת אותם. מה שאין כן ההשגה על דבר המידות והמחשבות ועל דבר כל הכחות והתכונות הרוחניות שבנפש המשיג, הנם עצמם הצורה וגם החומר לההשגה, על כן מתרבים בהם השיבושים כפי הערך של התרבות הכשרון של הידיעה בהם. על כן הנם רחוקים מלב בני אדם הכחות הרוחניים, ומטושטשים בציורם יותר מן הכחות החמריים, וזמן יותר רב צריך האדם לעלות בסולם המדע עד שההכרה הברורה של העולם הרוחני תכבש לפניו כאותה המדה שמתכבשת ההכרה של העולם המעשי והחמרי לפחות.

<h2>ג</h2>
אין התנגדות גמורה במציאות, כי על פי עומק הניגוד שיש בין שני ענינים, כן יולד אחר כך סיבת התאחדות ביניהם, שכל אחד ישלים את חבירו. העוני והעושר, דוקא מפני שהם הפכים הנם משלימים זה את זה. העוני נותן להעושר את צורתו האידיאלית על ידי החסד והצדקה, והעושר נותן להעוני את סיפוק קיומו של נושאיו, ומשניהם יולד עולם מלא. היסודות החמריים, האויריים והנוזלים והמוצקים, הם מתחברים זה עם זה על פי הערכת הניגוד שבין תכונתם. מזה אנו למדים גם כן לכל המערכות שבדעות, שבכל מקום שאנו מוצאים ניגוד יותר חריף, שם עתידה התאחדות הרמונית מאד להוסד.

<h2>ד</h2>
כשאנו משקיפים על כל האמונות כולן בדרך כללי, אנו משערים אותן לסדרי חינוך שונים, לתרבות האנושי, לתיקון הרוח והחומר, השעה והעולם, היחיד והציבור שלו. הניצוץ האלהי הפנימי זורח בכל אחת מהנה, אלא בהדרגות שונות, עד שכשם שכח הצומח אחד הוא ומתגלה באזוב אשר בקיר כבארז אשר בלבנון, אלא שבראשון הוא בא בצורה עניה ומעוטה ובשני בעשירה ומרובה, כן הוא האור של הניצוץ האלהי, בירודה שבדתות ואמונות בא הוא באופן מטושטש, בעוני ושפלות, ובגבוהה שבהן באופן עשיר ודרך רוממה. מכל מקום עתידה הסבלנות להתפשט עד שיוכל רוח האדם למצא את הניצוץ הטוב הטמיר בכל אחת מהן, וממילא יזרק כל הסיג הלאה, ויצורפו כל הניצוצות להאבוקה היותר גדולה, ואז תהפך אל העמים שפה ברורה לקרא כולם בשם ד'. הגו סיגים מכסף ויוצא לצורף כלי.

<h2>ה</h2>
הבסיס הטבעי צריך שיהיה חזק בכל דבר, ועליו יבנה אחר כך הבנין הלימודי שהוא מרחיבו. וכן הדבר גם כן באמונה ודעת אלהים ותכונת יראת ד' האמתית, שהיא עטרת השלמות של האדם הנותנת לו את צורתו, כל מה שהוא נלמד מספרים הוא מתקבל בלב בתור הרחבה לסעיפי דעת ד'. אבל מקור החיים צריך שיתרחב בלב פנימה על ידי הסתכלות תדירית, הבאה מתוך חשבון ומנוחה נפשית, שצריך תמיד להתנות עם עצמו שאין כל דבר אשר יעכב את אור חסד אל להאיר בעת אשר ישוב לדורשו, כי במחשבה אחת החודרת לעומק טהרת הנשמה החפצה לחיות על פי מקוריותה, היא מתעלה מעל כל המניעות הרבות אשר קדמו לו ואשר השחיתו את מוסרו והוליכוהו שולל. הדעה כי טוב ד', ושבכל עת אשר תרצה הנפש להתרומם למקור חייה הרוחנים מיד היא פוגעת את הטוב העליון בשמחה מלאה, היא רעיון מוטבע בעומק הנשמה שאסור לו להיות זז ממנה.

<h2>ו</h2>
כשהנשמה הומה לאור היותר בהיר, אינה מסתפקת באותו האור הנמצא מהצדק, גם בהמעשים היותר טובים, ולא באותו האור שנמצא בהאמת, אפילו בהלימודים היותר ברורים, ולא בהיופי, אפילו בהחזיונות היותר מפוארים. אז מתנוול העולם בעיניה. היא כל כך מתרחבת בקרבה, עד שהעולם כולו עם כל גשמיותו ורוחניותו גם יחד, עם כל גילויו החמריים והרוחניים, נדמה לה לבי עקתא, ואוירו נעשה לה מחניק. כשתביעת האורה באה עד הנקודה היותר גבוהה, אז מתחלת היא לשאוב שפע אור גדול מהמאור הגנוז שיש בקרבה פנימה, ובתוך תוכה מתגלה לה שהכל שואב אור ממקור היותר עליון, ושהעולמים כולם וכל אשר בהם אינם כי אם גילויים שהם נדמים לנו כעין ניצוצות פרטיים מהתגלות האורה העליונה, אבל כשהם לעצמם הם כולם חטיבה אחת, התגלות אחת שבה כלולים כל היופי, כל האור, כל האמת וכל הטוב. והגילויים הללו הולכים הם במהלכם ומתעלים, הולכים ומתבלטים לעיני כל שהם באמת הנם גילויים של כל הטוב. והשפע הזורם בכל הטוב, המנשא את שורש הנשמה אל עליונותו, המקטין בעיניה את העולם החמרי והרוחני וכל הודו ותפארתו, אותו השפע עצמו מחדש עליה את כל העולמים, וכל היצורים לובשים צורה חדשה, וכל מראה של חיים מעורר ששון וישע, וכל מעשה טוב מרנין לב, וכל לימוד מרחיב דעה. המצרים הצרים של כל אלה אינם דוחקים את מרחבה של הנשמה, שהיא מסתכלת תיכף ומיד שכל אותם הניצוצות הקטנים הולכים הם ומתעלים, הולכים ומתאגדים ונצררים בצרור החיים.

<h2>ז</h2>
שיש לנמנע טבע קיים שאינו צריך לפעולת פועל, הוא אחד מיסודי הפילוסופיא, ביחוד האריסטית. המבוכה נולדת להגביל גבולים של זה הנמנע, אבל לפחות עומד הוא על היסוד של הנמנע הגאומטרי, שאין צלע האלכסון של המרובע שוה אל הישר, וכיוצא באלה. הכרח גמור אין לנו על ההנחה הזאת בחק היכולת המוחלטת. בשעה שאנו באים להטיל ספק בכל המערכה החושית והלימודית ההגיונית מצד עצמם, ואנו מכירים אותם רק בתור חזיון מוכרח לפי תכונת השכל והחוש שלנו, שוב אנו אומרים, אין כל נמנע בגבורה של מעלה. אלה הענינים הנדמים לנו לנמנע מוכרח, נולדו רק על ככר ההתגלות המוגבלת שלנו. אפשר לאור חיים יותר רחב ומאיר להגלות, ששם אין גם צמצום זה, והנמנע הגיאומטרי גם הוא יחלוף, ומקום ארון וכרובים אינו מן המדה.

<h2>ח</h2>
האמונה השלמה המאירה את כל חשכת היקום איננה יראה כלל מהקשי השכל האנושי. היא יודעת שהשכל הוא הקנין היותר מוגבל של המין האנושי. הוא נועד רק להיות משתמשים בו באותו התפקיד שהוא ראוי לו, אבל אין לו כל זכות להאפיל על מאורים אחרים שהם חוץ ממנו, כמו הרגש והאמונה בכלל.

<h2>ט</h2>
האמונה יודעת להתפלל. מבקשת מאלהים את כל החסר לאדם, ויודעת את גודל ערכה של התפילה ופעולתה העצומה להוציא אל הפועל את כל מאויי הלב הטובים והישרים, ואינה נזקקת כלל לתן דין וחשבון לפני השכל האנושי איך הדברים הללו נעשים, באיזה אופן הם פועלים. האמונה שבלב ותמימות הרצון להיות יודע שיש לו אלוה, שיש לו אב בשמים, בכל מלא השלמות והקדושה שציורה של האלהות המוחלטה עומד הוא ברעיונו ועומק חייו, רק תמימות אמונה זו תוציא את התפילה מן הכח אל הפועל ותשלים את כל מגמותיה. 

<h2>י</h2>
הנשגבות הגדולות שבאמונה, מצד ערכם האלהי, אי אפשר להם להתהלך עם החיים ההוים, כי אם על ידי מה שיתלבשו תחילה בכח המדמה, ועל ידו הם מקושרים גם כן להעולם המעשי. וכל מי שבא לקרע את הלבוש הקדוש של אותו החלק המדמה המוכרח לההתלבשות השכליות האלהית בחיי המעשה, הרי הוא נוטל את זיו העולם ממנו, וגורם לסילוקה של שכינה מהעולם, החיים והמעשה. ומזה נמצא, שיש מי שאומר אמת והוא נטרד מן העולם, מפני שהוא מאבד את הוד עולמו והוד העולם הכללי, וממילא מובן שזאת האמת היא רק אמת מוגבלת על פי תנאים שטחיים מאד, שביסודה היא שקר נתעה.

<h2>יא</h2>
אצל אדם גדול יוכל העיון העדין במעשה בראשית ומעשה מרכבה, בחכמת הנפש וחכמת המוסר וכל הדעות הרוחניות העליונות, לשמש בתור תלמוד, וכשמחבר אל זה הגיון ושינון במקרא ובמשנה, איננו זקוק כל כך לפלפול התלמוד כמו שהוא, רק לעתים רחוקות. וזאת היתה דעתו של הרמב"ם בסדר הלימוד שעל ידי ספרו, לאנשי סגולה היחידים. אבל לא יתכן דרך זה כי אם אחרי שכבר קנה לו בעל מדה זו ידיעה עמוקה והגונה בפלפול התלמוד, ונעשה כבר בקי בסדר ההויות ודרכי הסוגיות, שאז איננו צריך כל כך להיות משוקע בהם בתדירות עד שימנעוהו מעיוניו העליונים, ויספיקו לו עתים מיוחדים שיקבע בהם בעת אשר ימצא רוחו מסוגל לעניני ההויות התלמודיות לעסוק בהם בהרחבה. אבל עיקר קשר נשמתו יהיה במקום אשר שואפת היא בטבעה לחזות בנועם ד' ולבקר בהיכלו, בנעם העבודה וההשתכלות הרזית.

<h2>יב</h2>
בתוכיותה של הנשמה מאיר הצדק המוחלט האלהי, שהוא נעלה הרבה ויותר נשגב מהצדק המעשי שיוכל להתכנס בתחום החושים, אבל הרי אוצר זה גנוז הוא, ובכח החיים המורגשים בגוף איננו ניכר. אך כשמוציאים מן הכח אל הפועל איזה צדק מעשי, נפתח איזה צינור של שורש הנשמה, ומהמאור של הצדק האלהי המוחלט הנשמה האישית מתאשרת ומתחזקת באמץ רוחני ממקור החיים. וכן הדברים מגיעים כשעוסקים בתורה לשמה, ומציירים על ידי זה את הצדק האלהי המוחלט כפי אותה המדה שהוא מצוי ומוסבר בעולם המעשה, הדברים בעצמם מניעים הם את ההשקפות השרשיות של נשמת אלהים שבאדם, המזריחה עליו את אורה ההקפי, ומאור העליון מוסיף לו כח נעלה למעלה הרבה מאותם הגבולים המצומצמים שאור הצדק המעשי מוגבל בהם, כי הקב"ה יושב ושונה כנגדו.

<h2>יג</h2>
אי אפשר כלל להסיח דעת מההתבוננות על דבר אלהים. אף על פי שאין דרך לשכלנו איך לחשוב על דבר עצם האלהות, מכל מקום אותה ההשתדלות שאנו משתדלים תמיד להיות הולכים ומתקרבים אל הציור האלהי באופן היותר שלם, כפי הצורה של התכונה השכלית, זהו בעצמו הגורל היותר טוב שבחיים.

<h2>יד</h2>
כל המדעים כולם הם מדרגות להגיע אל הציור האלהי בשלמותו היותר אפשרית, והם מביאים אל המעלה האנושית הזאת דוקא שלא בדרך כונה לקשור אותם אל הציור האלהי בדרך קישור הגיוני, אלא מפני שכל גילוי אמת הוא גילוי אלהי, כל אמת ואמת לפי ערכה וגבורתה, וכל מה שהאדם צועד איזה צעד יותר קרוב אל גילוי האמת הרי הוא יותר קרוב אל האלהים.

<h2>טו</h2>
הצדיק האמיתי אינו נופל בדעתו מפני שום מאורע. אפילו כשיזדמן לו שלפי דעתו נפל בחטאים עצומים עד אשר אזלה ממנו כל תקוה, משם יבקש את אור ד' וימצאהו. אמנם העדר נפילה זו איננו נותן מקום להתעקש נגד חוש התשובה שנוצר בטבע האדם כדי להטהר מכל חטא, אדרבא הוא מפלס עוד נתיב יותר רחב אל התשובה. ואפילו כשימצא בנפשו שהוא מסובב ממעשים רעים, מדעות רעות וממדות רעות, אל יבהל מאומה, ויהיה לו עז באלהים כי יושע מכל צרה, בין שהיא רוחנית בין שהיא חומרית. ואף על פי שהשתקע הרבה בעניני העולם ובעניני קינטוריות ותחרות של בני אדם, ימצא את עצמו מוכן בכל לב לתקן את המעוות, ולשוב לחיות חיים של דבקות אלהית, דבקות שכלית.

<h2>טז</h2>
השקפת עולם שבלא אמונת אלהים, היא נטולה מכל זיו החיים. העריגה הנשמתית הפנימית של האדם מתביישת מעצמה, ממערומיה ומחוסר מזונה, והתכונה הבהמית מתעוררת ומתגברת בזעף, וסופה לבצר לפי שעה את מצבה על ידי שיטות מחזקות את הרשעה והזוהמא העולמית.

<h2>יז</h2>
כשם שהאמת האלהית פועלת היא לתן אור וחיים לכל נשמה, גם אם היא מסתתרת תחת כמה כיסויים המעלימים אותה, כך השקר של הכחש באלהים פועל הוא לרעה על כל מעמקי הלב והנשמה, ומזהם את כל חדרי החיים, אף על פי שהוא מסתתר לפעמים בכיסויים של ארחות מוסר, יושר ואהבת אמת. כי באין דעת אלהים, אין מעמד לכל יושר ולכל אמת. אמנם כשחודר האמת והיושר בעצמו בתוך הלב, אף על פי שלא יהיה גלוי בראשיתו שהוא נובע ממקורו האלהי, סוף סוף יעורר את כח המקור, ואור אלהים יופיע על ישרי לב.

<h2>יח</h2>
האנשים שמוצאים בלבבם נטיה לקרבת אלהים, הם קרואים להתענג על ד', להרחיב את המאור האלהי בעולם, לזכך את הדעות וההרגשות בההשגה האלהית. על ידי הקשר העצמי הרוחני שיש לכל הנפשות זו עם זו, הם מטהרים, ומעלים על ידי טהרתם ועילויים את הכלל כולו. אל יהיה חוצץ בפני הגיון עז זה קטן האמונה הבא מתוך העורון המתרחב מפני גסות הגוף ותאותיו הדמיונות, מה שבני אדם שטופים כל כך בהם וחושבים על ידי זה שזה הוא עיקר המציאות ומעמד החיים. הצדיקים העומדים לפני ד' יתנשאו תמיד למעלה מההרגל המחשבי של בני אדם. עומדים הם ממעל לכל המפלגות. אין לבבם הולך להיות נסגרים בשום כתה, אפילו אותה הכתה שהם מצומדים לה על ידי קישורים תולדתיים והיסתוריים אינה סוגרת בעדם את החיים הרוחניים הרחבים של אור אלהים המשתרעים ממעל לכל הגבולים, והם אוהבים את הבריות כולם, בחמלת ד' שבלבבם.

<h2>יט</h2>
החסרון הבא לרגלי המניעה הכללית של הלימוד הרוחני בענינים האלהיים, הוא מה שהמושג מהאלהות הולך הוא ונחשך מאין עבודה שכלית והרגשית מטוהרה. ועם זה הפחד החיצוני, והאמונה הטבעית, והשיעבוד של ההכנעה, נשאר הוא בלבבות רבים בתור השפעה של ירושה מאותם התקופות שבהם היתה הדעה וההרגשה האלהית מאירה בעזה, עד שהיתה ראויה מצד גדלה לשעבד אליה את כל הנפשות. וכיון שנקודת התוך של ההכרה האלהית עמומה היא, הרי המהות האלהית כלולה אצל ההמון, וגם היחידים שהם ראויים להיות למאירי דרך להם, רק בתור כח תקיף שאין להמלט ממנו והכרח הוא להשתעבד אליו, ולהשתעבד גם כן להאמין במציאותו מפני הספק של הסכנה האיומה של אי האמונה, והכל בתור חמת מלך תקיף ובעל זרוע. אמונה כזו מטמטמת היא את הלב, ומונעת את העדינות הנפש של האדם להתגבר, עד שהכפירה מוצאת מקום לעמד במרכז המוסריות. 

<h2>כ</h2>
כשעולה על לבו של אדם לשוב בתשובה שלמה, ולתקן את כל מעשיו ורגשותיו, אפילו במחשבה לבד, לא יפול לבו בקרבו ממה שהוא נחרד מפני רוב העונות שנעשו אצלו יותר מורגשים. כי כך הוא טבע הדבר, שכל זמן שהאדם הוא נרדף מפני זעף הטבע הגס וחשכת המדות הרעות הסובבות אותו, איננו מרגיש כל כך בחטאיו, ולפעמים שאינו מרגישם כלום והרי הוא צדיק בעיניו, אבל כיון שכחו המוסרי מתעורר, מיד נגלה אור הנשמה, ועל ידי האור נבדקת היא נפשו כולו אצלו, ורואה הוא את כל כתמיה, ולבו דואג בקרבו בחרדה גדולה על מיעוט שלמותו ועומק נפילתו. אבל דוקא אז ישים אל לבו, שראיה זו והדאגה הבאה עמה הנה הן הסימנים היותר טובים, המבשרים לו ישועת עולמים בתיקון הנפש, ויתחזק מאד בד' אלהיו בזה.

<h2>כא</h2>
הדרך הרגילה בהשלמת האדם היא ממדרגה למדרגה. בתחילה משלים הוא את מעשיו כפי יכלתו, מתקן את מדותיו, ואחר כך הוא עולה במעלות עליונות יותר מזה. אמנם הדרגה זו נתנה רק לאדם היחידי הפרטי, שלא נוצר לעלילות גדולות ומעשים כבירים לטובת הכלל. אבל מי שהוא אדם כללי, ומסור לעניני הרבים, אף על פי שהוא צריך תמיד, מאד, עוד יותר מכל אדם, לשמור את ארחותיו ולתקן את מעשיו ואת מדותיו, מכל מקום גם אם ימצא את עצמו באיזה מצב שהוא, אין לו להניח את ידו משאיפות היותר גדולות וממעשים היותר כבירים. ולא לו לומר שלא הגיע עדיין למדה זו מפני שהוא צריך תחילה לתקן את עצמו בדברים יותר מחוייבים לו, כי הרבים הנם תמיד עומדים בשורה היותר עליונה, ועסקי הפרט, אפילו הנפשיים, לא יוכלו לעכבם. ודוד גם קודם שהוציא אל הפועל את תשובתו העליונה, שלח ליואב החזק מלחמתך על העיר והרסה.

<h2>כב</h2>
כשם שיש פגם במחשבה העדינה המעלה את העולם לצד היותר רם שבמאור האלהי, על ידי ההשקפה הפילוסופית, לפי הסברתה העתיקה, שההשגחה האלהית היא רק כללית ולא פרטית, מתפשטת היא על המינים ולא על האישים הפרטיים של בני אדם גם כן, מפני שעשתה את הענין האלהי לדבר רחוק מן הלב ואיננו שייך אל החיים שבפועל, שהם מבוססים במעמקי הפרט – כן בימינו, כל זמן שלא נתאמץ להתאים את ההשגה האלהית שבקרבנו עם כל רגשותינו וכל מעבדינו בעולם, החיים המעשיים והרוחניים, אף על פי שנדבר גבוהה על דבר האלהות הכללית בהקפת ההויה, לא נעזר בזה את העולם לצאת מידי חשכתו. יש רק גרעין טוב בתוך ההשקפה הכללית האלהית, שכשהיא מתפתחת בחופש, מוכרחת היא להביא את העולם לידי גמרה של המחשבה, ששם מוצא האדם את אלהיו בכל מעמקי חייו הפרטיים. ד' מנת חלקי וכוסי.

<h2>כג</h2>
את הצדיקים הגדולים מכרחת הנשמה להיות עומדים דוקא במעלתם העליונה, באותו האור האלהי ושמחת ההשגה והרחבת נועם הצדק העליון והזיו השמימי שהם ראויים לו. כשהם שוכחים את ערכם, והם מוצאים סיפוק במעמד בינוני, במחשבות בינוניות שהם טובות ומלאות אור לרוב בני אדם, אבל הם חסרות וקודרות ביחש למעלת הנשמה הגבוהה שלהם, מיד הם מתמלאים חלחלה וזעם, עצבון ובחילה, ויוכלו גם כן לרדת מאד ממעלתם בירידה פנימית מוסרית, ולהפגש עם המכשולים של כל הכיעורים הרוחניים הסובבים את הנפש היותר עליונה, במדה יותר מרובה ממה שהם סובבים את הנפשות הבינוניות, וקל וחומר הקטנות. צער הנשמה הגדול, הסלידה המורגשת כאש צרבת בתוכיות הנפש העדינה מהכיעור והריקנות, היא מכריחה את הנשמה להכיר את מעלתה, ולשוב לעלות בדרך אשר ירדה. והעליה אז היא נמהרה, בדרך טיסה וקפיצה, בדרך נצחון. בך ארוץ גדוד, באלהי אדלג שור.

<h2>כד</h2>
השגת אלהים המענגת, ומתאמת אל היופי המוחש, באה לאדם יחד עם ההכרה שהמציאות מצד השלמות היותר כלילה שלה, היא נובעת ממבוע המציאות האלהית. מצד עצמות ההויה השלמה, ואור הכח הפועל השלם, העשיר בעושר של זיו ותפארת כמו של הויה ועצם מציאות באין קץ ותכלית, תתחולל ההויה המעשית בכל שלל צבעי הודה ותפארתה. הנשמה סוקרת מיד על ידי הרחבת ידיעה בחלל המציאות, בידיעה סידורית, בידיעה המעמדת אותה בקשר אורגני הנעלה, כמו שהיא באמת, את ההוד והתפארת שבמקור ההויה, ובאה לידי הכרת אלהים מענגת ומדשנת עצמות. השגת אלהות כזאת, איננה שוללת מהיופי המוחשי את עצמתו ויפעת הודו, והיא עלולה לפתח את החוש האסתתי בכל מילואו. אבל טוהר גדול צריך שיהיה מוקדם בנפש, במעשים ותכונות, כדי שלא תהיה נטבעת במצולות החושים לבדם.

<h2>כה</h2>
הנטיה הלאומית המעשית של כנסת ישראל היא לבושה החיצון של הנטיה הרוחנית שלה, והאחרונה היא אורה ונשמתה של הראשונה. שתיהן יחד ממקור אלהים חיים הנן יוצאות, וממעיין האמת והאמונה האלהית נובעות. כל ימי הגלות נשבר הכלי לגמרי, והאור בצורתו המופשטת ופניה עצומה אך כלפי מעלה, שמש באומה רק דאגה כללית איך להחזיק את הלאומיות הרוחנית הטהורה. האור האלהי, שהוא נשמת האומה השרשית, במעמדו הגלוי, מחוץ לכלי המעשה המחזיקים אותו, האיר בתעופת נוגה בכנסת ישראל. השכינה ירדה עם ישראל לגלות ושרתה בתוכם, והתענתה באשר התענו הם. לא הרחיבה הנשמה את מאוייה, רק צמצמה אותם במושג יראת אלהים, אמונתו, וזהירות התורה והמצות מצד שהם פקודי ד'. כציפור נודדת מקינה.

<h2>כו</h2>
ההשקפה של הצדק המלא, מעטרת את בעליה בעטרה כללית. הוא איננו מרגיש את עצמו יחיד ופרטי. אין אותה האהבה הגסה העצמית הנהוגה בכל הברואים בעלי החיים החמריים נמצאת בלבבו, מפני שאיננו פרט ודבר לעצמו. הוא מרגיש רק את ההויה הכללית, על ידה הוא מרגיש גם כן את עצמו. הוא חפץ בטוב הכל, בשכלול כל, ובזה הוא גם חפץ בטוב עצמו. רצונו הוא רצון אלהי, רצון יוצר, חפץ להמציא טוב, לחולל מקבלי טוב, להעלותם ולהיטיב להם. אין מקום בלב נפש המלאה צדק לשלילה של שום הויה, שלא תכנס בכללות העילוי והטוב. אין לבבו שוקט בקרבו כל זמן שיש רע וכיעור בעולם. הוא חפץ בשלמות הגמורה, המוחלטת, שתתפשט על כל. כי כל בשמים ובארץ, דא צדיק. 

<h2>כז</h2>
יחד צריך להתחבר הנגלה והנסתר. ההשקפות שהאדם משקיף מצד חושיו הבריאים והגיוניו הצלולים, הנן צל נאמן להסקירה הפנימית שהנשמה סוקרת, לבוש לעצם החיים הרוחניים במילואם. הרצון המלא בטהרת צדקו, כשהוא מוכתר בכל תוקף הוד גבורתו, הוא התמצית של המון גדול ורב של חיי ההויה. ההויה הכללית הולכת היא ופועלת את פעולתה, מצמצמת עצמה לנקודתה היותר מרכזית, מכינה מכל המון כחותיה עצם חפץ אור וחיים של טוב מוחלט, שביב מזוהר הטוב הכללי מלא כל.

<h2>כח</h2>
החפץ האנושי כשהוא מתעלה, כל הכחות המקושרים עמו, מחולליו ומעמידיו, הנם מתעלים עמו. מעוף הרצון אל מקור הטוב.

<h2>כט</h2>
יסוד התשובה הוא מביא רפואה לעולם כולו ממש. הזרם של הרצון גומר את פעולתו בתוקף דוקא על ידי צאתו מהלחץ. בעלי תשובה ממשיכין בחילא יתיר את עז החיים ממקור הטוב. המעשים והברואים כולם כלולים בהוייתם. עם אמץ הרצון המתגלם באדם בזיו תפארתו, נדחפים הם היסודות, הכחות והתולדות, אל כל רוח. מי משים בהם אור, חיים, שיטה וסדר, להפריח טוב, לסור ממוקש רע? הרצון הנעלה, עז המוסר המאיר מהאספקלריא של מעלה. בגילוי דעת של גוי קדוש, נעשים המעשים כולם אגודה אחת לעשות את רצון המלך הקדוש, הגבה במשפט והנקדש בצדקה.

<h2>ל</h2>
מי שנשמתו גבוהה והוא נכנס בקטנות, אפילו אם הדברים הקטנים יהיו עניני יראת שמים, מכל מקום הוא יורד על ידי זה ממדרגתו, והמדות הרעות מציקות אותו ומצערות אותו. עד שהוא חוזר לגדולתו, ואז דוקא מתמלא הוא ענוה, ומכיר את הערך של הכבוד האמיתי, ובזה הוא בורח מכל כבוד מדומה.

ל1. התשובה נוטלת את הרצון, שכבר נתגשם במעשה וקנה לו כח הויה של גבורה, עד ששבר בעזו גם את העז של המוסר והאמונה. ומכיון שהאור האלהי מתעורר יפה, והרצון נעקר מעקרו, איננו חוזר לתוהו, כי אם פועל הוא בעזו על יסודו של עולם להטביע בההויה כולה רצון כביר לאור וטוב, וזדונות נעשים זכיות ממש.

<h2>לא</h2>
בחינה גדולה צריך לבחון כל מעמיק במסתרי נפשו ברגש הגאוה, איזה הוא הרגש הפסול המעביר את האדם על דעתו ועל דעת קונו, ואיזה הוא הרגש העדין המרחיב דעתו של אדם ומזכירהו את הוייתו הרוחנית המלאה הוד ותפארת. פעמים רבות לבו של אדם מלא עז, שלפי הסקירה הראשונה תהיה דומה התמונה של תכונה זו לתמונה של גאוה, אבל אחר הבירור ימצא שהוא רק מתמלא אומץ באור האלהי הזורח בנשמתו, והוא חוזה אז גאות ד'. ואם יכריח את עצמו להפרד מגאוה זו, לא די שלא יעשה לנפשו שום טובה, עוד ישחו כל כחותיו הרוחניים, ובחמת עצבות ילך קודר ושחח, ובדעתו יחשב שהצורה של הדכאות היא קרבת אלהים, בשעה שהיא באמת הרחקה ונסיגה לאחור.

<h2>לב</h2>
הצדיקים הגדולים, כל נטיותיהם הטבעיות הנן מלאות קדושה. וכל מי שדבק להם, אפילו ביחש למילוי רצונם היותר פשוט, הוא דבק בקדושה, ויוכל על ידי זה להתעלות ולהנצל מכל צרה. אין לשער את העדינות שיש באהבת החיים של הצדיק האמיתי. איננה כלל אותה הנטיה הגסה של אהבת החיים המרופדת בשכרון של נטיות החומר הגסים המצוי אצל רוב הבריות, כי אם אהבת אור ד', אהבת חיקוי לחסד עליון בעולמו, המתפשטת על פני כל היצור. מי שמבקש מן הצדיק איזה דבר של תועלת להתפלל עבורו, כבר הוא מקושר בנשמתו על ידי יחש הכבוד והאמונה, וממילא מאיר ברוחו גם כן חלק מהאור העליון שבנשמת הצדיק. אם הוא נותן לו מכספו בדרך דורן של הבעת כבוד נעלה, ומעורר על ידי זה את הכח הנפשי הטבעי של נשמת הצדיק, יופיע עליו בזה אור ישועה ועז ד'.

<h2>לג</h2>
נשמת הצדיק כלולה היא מכללות הנשמות של כנסת ישראל. וכשם שמתעלים על ידי מה שנדבקים לצדיק אמיתי, שהוא מלא דעת וחסד אל כל היום, כך מתעלים עוד יותר על ידי מה שנדבקים בכללות האומה. כללות כנסת ישראל היא דיוקן הקדושה האלהית של כל ההויה כולה, אור נשמת ד' בעולם. וכל זמן שישים האדם אל לבו שהוא צריך להיות מתקשר במקור החיים הנצחיים, שהיא נשמת האומה כולה, הרי הוא מתעלה. ומתוך ההתקשרות לכללות האומה, אפילו בתארה החיצון, הוא הולך ומתקשר במאור הפנימי, בכח הכמוס האלהי שיש במגמת הוייתה של האומה בעולם, שהוא הסוד של כל ההויה כולה במקור האור האלהי, שהוא נחל עדנים שאין לו סוף, ומקור עדן נצחי לכל נשמת חיים, המהפך את הכל לאור חיים.

<h2>לד</h2>
ההויה, המעשה הבחירי של האדם, ורצונו הקבוע, הנם שלשלת אחת גדולה שמעולם אינם ניתקים אחד מחבירו. חפץ האדם קשור במעשיו. גם המעשים של העבר אינם ניתקים ממהות החיים והחפץ במקורו. כיון שאין דבר מתנתק לגמרי, יש ביד החפץ להטביע צביון מיוחד גם על המעשים שעברו. וזהו סוד התשובה, שברא אותה הקב"ה קודם שברא את העולם, כלומר הרחיב את היצירה הנפשית הרוחנית ביחושה אל המעשים וההויה, עד שתהיה תופסת ברשותה גם את העבר. הפעולה הרעה הולכת ומתגלגלת, מסבבת כיעור ורע, הפסד וכליון, כל זמן שלא הטביע הרצון עליה צביון חדש. הטביע עליה הרצון צביון של טוב, מגלגלת היא עצמה טוב ונועם, חדות ד' ואורו.

<h2>לה</h2>
עצמיות הרוחניות, בשורש היותר מעולה ופועל שלה, קונים על ידי אמונה תמימה המקושרת במעמקי הנפש, המחוברת עם התלהבות אמיתית פנימית, ומאוגדת עם מעשים רבים של דרכי חסידות ודקדוקי מצות במסירות נפש. אף על פי שההשכלה הבהירה היא עטרה לכל אלה, מכל מקום אין זו עיקר מהות השלמות העצמית הפועלת, כי עיקר קידוש הרצון בא על ידי דבקות אלהית תמימה, המשורגת בקישור של קנאת ד'. וחיבור רוחני עצמי זה עושה את המתקשר בו לבעל מופת, עושה פלאות בתפילתו, וממשיך כח חיים וההויה ממקור החיים בנטית רצונו וגילוי דעתו, והרי הוא כעבד לפני המלך, עבד נאמן, וד' מקים דבר עבדו.

<h2>לו</h2>
כשאין בעולם מי שילמוד את העניינים הרוחניים הגבוהים, אורם נעלם מבני אדם, ומחשבותיהם וכל שאיפותיהם הולכים ויורדים עד עמקי הדיוטא התחתונה של הבערות ורשעות, והם מוצאים את עצמם טבועים בזוהמת טומאת חטאים ופשעים מגונים, ואדוקים בתאות גסות המושלות עליהם ומקיפות אותם כחומה. ומתוך כך החיים מתחשכים, והלבבות מתמלאים מרירות ושנאה, וכל כשרון מתגלה רק להוסיף זעף ומשטמה בין איש לרעהו, בין משפחה למשפחה, כתה וכתה, עם ועם. אבל כשטובי הכשרון שבבני אדם עסוקים בחיפוש האור האלהי, כמה שימצאוהו, נשמתם כבר פונה היא למעלה, וממשיכים עם עלייתם עליה כללית להמון רב, ותאות האידיאליות והרוממות הרוחניות מתגברת גם בלא ידיעה והכרה, ורוח קודש של נחת ושל שלום הולך ומרחף בעולם, רוחא דמלכא משיחא. 

<h2>לז</h2>
כשם שאנו רואים באדם נטיה לטוב המתאמת עם המבוקש המוסרי, שהוא בנין עולם שכלולו ופארו, ונטיה לרע המתאמת עם חרבן והריסה כיעור וניוול, כן הוא גם כן במציאות בההויה בכללה. אמנם מצד התכונה הכללית אין כיעור וניוול, אין חרבן והרס, כי ההעדר הוא סבה לההויה, והכיעור ליופי, אבל מצד ההשקפה החלקית של ההויה יש טוב ורע, יופי וכיעור. רצונו של אדם הוא אחד מגילויי ההויה, אלא שיש בידו לנטות גם את צד הכיעור שבו אל היופי, את צד החרבן אל התיקון. פעמים הוא נמשך אחר הטבע שבו, המשועבד, והנטיה הרעה גוברת בקרבו, ואז יצאו מעשיו ורגשותיו וכל תנועות חייו מקולקלים, וכשהוא ניזון מכחות ההויה, הנם מוסיפים לו גריעותא. מתענה הוא אז, ומניח לשלוט את הכח הפנימי שבו, ומתגבר צד החופש על השיעבוד. או שעוסק הרבה בתורה וכל קודש כדי לשחרר את עצמיותו.

<h2>לח</h2>
טעם העץ היה ראוי להיות גם הוא כטעם פריו. כל האמצעיים המחזיקים איזה מגמה רוחנית גבוהה, כללית, ראויים הם להיות מוחשים בחוש נשמתי באותו הגובה והנועם שעצם המגמה היא מורגשת כשאנו מציירים אותה. אבל מפני טבע הארץ, התנודדות החיים, ולאות הרוחניות כשהיא נסגרת במסגר הגופניות, גרם שרק הפרי, המגמה האחרונה, האידיאל הראשי, טעמו מורגש בנועמו והדרו, אבל העצים הנושאים עליהם את הפרי, עם כל נחיצותם לגידול הפרי, נתעבו ונתגשמו ואבדו את טעמם. זהו חטא הארץ, שבעבורו נתקללה כשנתקלל גם האדם על חטאו. וכל פגם סופו לתיקון. על כן מובטחים אנו בבירור, שיבאו ימים שתשוב הבריאה לקדמותה, וטעם העץ יהיה כטעם הפרי, כי תשוב הארץ מחטאה, וארחות החיים המעשיים לא יהיו גורמים לחוץ בעד הנועם של האור האידיאלי, הנתמך בדרכו על ידי אמצעיים הגונים, המחזקים אותו ומוציאים אותו מן הכח אל הפועל.

<h2>לט</h2>
התשובה עצמה, המזרמת את הרוח הפנימי אשר נטבע במצולות תהום של ההעדר והיפך המגמה האידיאלית, על ידי נתינת ריוח לרוח הצדק אשר נותן בתחילה במועקה, תתן עז לרוח האידיאלי לחדור בתקפו גם בחלקי כל המכשירים הרבים, ומכולם יוטעם טעמו של הזיו המגמתי. ולא ישא האדם עוד חרפת העצלות בדרך החיים האמיתים.

<h2>מ</h2>
הפגמים המוסריים, ששורש שלהם הוא הנטיה מהמוסר הטבעי, הנם גומרים את פעולתם על ידי נטיה מהמוסר האלהי, של נסיגה מהדת. העזיבה והמרידה נגד מצות ד' היא ירידה מוסרית נוראה. אינה באה לאדם כי אם על ידי שיקוע נורא בגסות החיים החומריים. יש אפשרות שאיזה משך זמן יסתבך דור, בכללו או בחלקיו, במדינות ובמחוזות, בסבך עורון מוסרי כזה עד שלא יחוש כלל את הירידה המוסרית שיש בעזיבת חקי ד', אבל לא מפני זה יאבד הדבר את ערכו. התשובה היא לעולם מוכרחת לבא, כי המחלה של שכחת העולם האלהי לא תוכל לקחת מעמד איתן בטבע האדם. דמיונו כמעין נרפש וחוזר לצלילותו.

<h2>מא</h2>
מי שיודע בנפשו שהוא צדיק גמור מצד פנימיותו, דהיינו מצד בהירות אהבת ד' שמתנוצצת בדרך כלל, אפילו בגניזה, בנשמתו, ומצד אהבת הבריות ונטיית הטוב והחסד שמקננת בו תמיד, לא יעזוב את מדתו ושאיפתו העליונה משום כל נסיון שבעולם. ואפילו אם יהיה בעיניו רשע גמור, חוטא ומחטיא, גזלן ומלא פשע, בין במה שבין אדם למקום ובין מה שבין אדם לחבירו, אלה הנם רק קוצים וחוחים הסובבים את השושנה העליונה, שהיא עצמיות קדושת נשמתו הפנימית, אבל עצמותה לא תשתנה, ותנצח את הכל. ויתעסק תמיד רק בהכנות רוחניות ומעשיות איך להוציא מן הכח אל הפועל את הטוב היותר עליון. לא ייעף ולא יגע, ויחזק לבו בד'.

<h2>מב</h2>
מפני התנוצצות האורה של ההשגות העליונות, נעשה האיש היחידי לפעמים חלש. אל יפול על זה רוחו בקרבו, כי הלא הנבואה היתה משברת את הגוף וכחותיו לגמרי, ומכל מקום אנו כל כך צמאים אליה. רק יתאמץ בשכל צלול וטהור, ובתשובה גמורה, המסוננת בדעה ישרה ובינת לב. אז תהפך החולשה לגבורה, ויוכל עם רוחו הנשגב, הנשפע מרוח ד', לקומם הריסות עולמים. ואל יקמץ כלל את תקותיו ואת משאות נפשו, אדרבה, יגדילם וירחיבם. מה שיוכל לצייר את טובם ברעיון סידורי יצייר, וקל וחומר מה שיוכל לבטא במילים ברורות ישא משלו וידבר, ומה שיוכל לצקת על הגליון בעט סופר יכתב, ומה שיוכל לגשם במעשה בזהירות עדינה יגשם. וילביש את עצמו רוח גבורה וצהלה, לפעול ישועות בארץ. ומה שלא יהיה אפשר להתגשם בשום כלי, ישוטט בהם, וידביק עצמו לזיו ד' שבקרבם.

<h2>מג</h2>
אל יבהל אדם ויסוג אחור משום מחשבה רבת ערך, אפילו אם יהיו בה לפי הנראה הפרזות גדולות, סוף כל סוף ימצא בה תמצית של טוב גדול ועצום, ולא עוד אלא שסופה להתקיים כולה. ואם לא עכשו, לאחר זמן. ואפילו אם יעלה על דעתו רעיון שהוא צריך לעשות גדולות שהם הרבה למעלה ממה שהוא חושב את מדרגתו, אל ידחה דבר זה מפני ענוה ושפלות. ואם יהיה הרבה שפל בעיניו, ואפילו אם יהיה מיואש בדעתו ונדחף מתחום הקדושה, ידע שהוא סימן טוב, וסופו להתעלות. וסוף כל המפריעים, הרוחניים והמעשיים, להיות נודפים והולכים, ועצתו הפנימית המתרוממת למעלה רוממה של חפץ ד' בעולמו, בצורה של קדושה ושכל מזוקק וכח חיים רענן, היא היא עצת ד' אשר תקום. רק צריך להיות מתחזק בגבורה קדושה. רק חזק ואמץ.

<h2>מד</h2>
עיקר ההשלמה הרוחנית של הצורה האנושית, היא ההטבעה העמוקה של שאיפה תדירית לאידיאלים נשגבים, אותם שהם אפשריים להיות מתגלים בעולם, שיתגלו. נמצא שהמחשבה התבונית היא קשורה תמיד ביושר וצדק, לכל סעיפיהם. אמנם מעלה היא ההשכלה הברורה את המהות האידיאלית עד גובה עליון, וכפי מדת הטוב שאין לו קצה, עולה היא השאיפה תמיד מחיל אל חיל. כל מה שהיא מתגברת בתוכיות הנשמה הטהורה השואפת, כך היא מעלה ומשכללת אותה, ועמה היא משכללת את כללות הרוחניות העולמית, באותה המדה שיש לה יחש עם מדת הרוחניות של אותה הנשמה. כל מדרגות החיים שבכל שלבי ההויה האחוזים בשורש הנשמה המלאה שאיפות אלהיות, הנם מתעלים על ידי צדיק יסוד עולם השוקק לטוב ד'.

<h2>מה</h2>
כשנשמה אחת עולה באמת בעליות גדולות וכבירות, כבר כל הנשמות עולות עמה בכח. אמנם כדי שתהיה העליה ניכרת, צריך להוציא מן הכח אל הפועל רישומים של העליה בסדרים מעשיים, ובהסברת המחשבות הגדולות הנאצלות שהם ממלאים את הנשמה היסודית העולה בעליותיה, כדי להעלות את כל העולם עמה. הרעיונות הרחוקים מצד גשמיות החושים וזיהום האויר המעשיי, אינם רחוקים כלל מצד אמתת ההויה, שהיא כולה אור שפעת חי העולמים. ועל ידי עילוי של דעה, והרגשה שירית מלאה אמת וגבורה, מסתלקים כל המפריעים, וקטנות האימון הבאה מפני הכאב הנעכר של הנפש המשכלת, ואויר גן עדן מתגלה בכל טובו גם בחיי ארץ.

<h2>מו</h2>
התשובה וכל הליכות המעשיות שלה, עם הרוח הכללי השולט בעקרו בימים המיוחדים לתשובה, עם גודל התועלת שלה לזכך את הנפשות, לעדן את הרוח, ולטהר את המעשים מכיעורם, היא מוכרחת להיות סופגת עמה איזה חולשה, שלא נמלט ממנה אפילו הגיבור שבגיבורים. כשמקמצים את הרצון, כשכופפים את עז החיים על ידי הסלידה הפנימית והנטיה לשוב מכל חטא, מתקמץ גם כן הרצון של הטוב, ועז החיים הטהורים מתחלש גם הוא. ונמצא האדם סובל מטהרתו המוסרית חולשה כזאת שסובל חולה שהתרפא על ידי הזרמה אליקטרית חזקה, שאמנם גרשה את הארס שבמחלתו, אבל החלישה את הכח החי והבריא שבו. שבים על כן ימים של שמחה, של חדות הנפש, לקומם את הרצון הטוב ועז החיים הטהור. אז תהיה התשובה שלמה.

<h2>מז</h2>
מי שהוא צדיק וטוב באמת, צריך לחשוב, הנה ישנם נפשות רבות לאין שיעור, מרגישות וחושבות, והן כשיהיה רעיונם צלול ומאיר, מלא ישרות ומנוחה, הנן מאושרות במציאותן אושר עצמי, ומאשרות כל אחת את הרבים, שאור האושר הולך ונכפל על ידי השביעה של הטוב, במה שהאושר נמצא בשפע על כל. וכשהרעיון חשוך ועכור, אז הנן אומללות לאין שיעור, עולמן חשך, וכל ההויה כולה נחשבת להן לבית כלא מלא עינויים. ואיך אם כן לא תהיה החובה היותר קדושה על בחירי בני אדם, בעלי הרעיון הטוב, לחלק מטובם לכל, ולהשתדל בכל האמצעיים היותר נאמנים שתהיה השביעה הרוחנית המאשרת את הכל מתפשטת על כל אשר נשמת חיים באפיו.

<h2>מח</h2>
נקודת הטוב היא מוצאת את מנוחתה כשהיא באה אל המכון האלהי. כל רעיון טוב שבעל נפש טהורה מצייר לו למגמה האחרונה, למרכז חייו, בהכרח ישפל ויעכר עד אשר ישאב את הטוב מהמקור האלהי, שהוא בשלמות הבלתי תכליתי. והרעיון האלהי יתפתח אצלו תמיד יותר ויותר, כל אשר יוסיף יושר ודעת. אז יהיה עולה אל הטוב בנקודתו היותר גבוהה. הטוב האלהי הכללי, מוכרח הוא להתלבש בטוב המגוון בגוון אשר כנסת ישראל סגלה לעצמה, כדי להיות מסתגל יפה אל הנשמה הישראלית. כל פגימה נגד הטוב הכללי, מרחקת את אושר הטוב הכללי מהאדם, עד אשר ישוב ויתקן את מעוותו. וכל נסיגה מתכונת הטוב האלהי המסוגנן בסגנון הישראלי, מרחיקה את האושר האלהי מהנפש הישראלית.

<h2>מט</h2>
כדי להסיר כל מסך מבדיל בין הטוב האלהי הכללי ובין הנפש הפרטית הצמאה לה, צריך להבדל מכל פגם מוסרי, בכל המושג הרחב שלו, במובן הכללי, שכולל זיכוך המדות כולם וטהרת המעשים השכליים, שכל אלה הם התפשטות האור האלהי בעולם בתכונה כללית, מקפת את האנושיות וכל ההויה, בכל מקום שיש מקום לתכונת מוסר לחול שם. וכדי להסיר גם כן את המניעה המעכבת מהשלמת הלבוש המיוחד הישראלי, המלביש את הטוב האלהי המופשט על פי סגנונו המיוחד, צריך להסיר כל מניעה מעשית מכל הנוגע להנפש הישראלית. וזאת היא התכונה המצרכת לתשובה גמורה מכל פרטי פרטים של כל חטא ועון, על פי התורה שבכתב ושבעל פה, שכולה היא נשמת ד' בקשר ישראל.

<h2>נ</h2>
צריך האדם לקבל באהבה את החלחלה שהנפש מרגשת מפני פחד יראת אלהים. ואפילו אם הפחד מתגלם ביראת העונש, שהיא יראה חיצונית וגסה מאד, גם כן צריך לקבלה מאהבה, ולכללה באהבה ונעימות. וידע נאמנה, שבתוכיותה יש אוצר נעים של האהבה העליונה, שתגלה לעיניו אחרי אשר יקבל באהבה את רגש היראה שהוא מר בתחילתו. על ידי ההתפוררות שהלב מתפורר על ידי רגש היראה, מתמתקות המדות, והתכונה הנפשית נעשית נעימה ונוחה, ואהבה כללית לאלהים ולבריות כולם מתרחבת בחדרי הלב, ומושכת אחריה את הנשמה לנחל עדנים של המתיקות האלהית.

<h2>נא</h2>
ההרגשה החדה של הצדיקים הגדולים שנשמתם מאירה באור עצם השמים, היא מביאה להם יראה נוראה, יראת אלהים אדירה, שהיא הרבה יותר גדולה מכח הגוף וכחותיו. אמנם היא מתמתקת על ידי עונג האהבה והשמחה האלהית. אבל אם צדיק כזה יתבטל על ידי איזה סבות מתורה דלעילא שלו, ונועם ד' יעוכב אצלו ממהלכו, ותתכנס אז היראה ביחש לעניני המעשה, תהפך לכח מחריד מאד, שיגרום להפסיד את המנוחה הדרושה לקיום העולם בכלל, ולהוציא יפה אל הפועל את הענינים המעשיים לתורה ומצות. על כן בכל עת אשר תהיה הנפש נדכאת יותר מדאי מהדאגה המעשית, יוקח ממנה כפי הצורך לעוצם הדקדוק המעשי, ויתרה תתעלה לאוצר היראה העליונה, המבוסמת בדישון עונג של האהבה.

<h2>נב</h2>
כל מה שמרומם האדם את מוסרו, כן מתעלה רצונו. אפילו הרצון הטבעי לחיים ולכל דבר שמתקשר ברצון הנפש, שאותם הדברים עצמם, בעינם, כל בני אדם וגם כמה בעלי חיים חפצים בהם, מקבלים אצל הנשמה המזוככת צורה עדינה. ההתעלות העליונה הבאה על ידי עילוי הרצון שעל ידי דעת אלהים, על ידי קרבת אלהים החודרת את הרעיון, את השכל ואת הרגש, את השאיפה והחפץ הסוער והנח, היא מעלה את כל ניצוצי הרצון לעילוי נשגב מאד, עד שהם מתאחדים עם השאיפה הכללית של השלמות הגמורה של אור האלהי השופע בעולם לתן לו קיום וחיים. כשמעוררים רצון כזה על ידי התגלות חפץ של צדיק יסוד עולם, של איש החי את חייו בצורה בהירה באור חי העולמים, המבוקשים מתמלאים, השלטון מתגבר, מפני אור האלהים המתנוצץ בהרצון הטהור של מלואת החכמה והחסד. כשמעלה אדם כזה את רצונו על ידי התגלות נפש של תפילה, אור חי העולמים מתגלה על נתיבות החפץ המבוטא בשפה, המתגלה על ידי דיבור חיצוני והגיון פנימי בעז חיים, ומגלה מתוכיות הנשמה את המגמה של הטוב הכללי ביחושו לזה הפרט היחידי שעכשו רק הוא הנהו מגמת פניו של המעתיר. כל מבוקש קטן נכלל הוא בחפץ גדול שבגדולים אצל הנשמה הגדולה. כל צער יחידי, כל מכאוב וחולי, כל צרה וצוקה אשר איזה נפש סובלת, כשהיא נרשמת בנשמה המאירה, המלאה טוב אלהי, איננה עוד צער פעוט ויחידי, היא הוה לצער עולמי וכללי, וסילוק צער זה מביא נהרה כוללת על אופק החיים וההויה. לפי אותה המדה שגדול הוא הרצון של הטוב האלהי בנשמה המתפללת, באותה המדה שהחכמה והעז האלהי מקננת במעמקי הלב, כן התפילה קולעת את מטרתה, וגילוי החפץ עושה את פעלו. מקים דבר עבדו ועצת מלאכיו ישלים.

<h2>נג</h2>
במגע תמידי באה בנפש האדם תמיד כל מערכה רעיונית התופסת מקום בקרבו, לחברתה שהיא גם כן מוצאת מקום בו. ואם יש יחש של התאמה בין המערכות, יולד אושר הנפש מנוחתה ושלומה, ואם המערכות אינן מסודרות והן סותרות זו את זו, אז הנן מפריעות את המנוחה ואת הצמיחה והפריחה הרוחנית של הנשמה. המחשבה העולמית הכללית היא מערכה עליונה כללית רחבה יותר מהמחשבה האנושית, והמחשבה האנושית היא יותר רחבה ומקפת מהמחשבה הישראלית הפרטית, והאחרונה היא יותר רחבה ומקפת מהמחשבה הפרטית, אפילו האידיאלית והרוחנית, של הנפש הפרטית. כשאלה המערכות מסודרות יפה, כל אחת מבססת את חברתה, מעדנתה, ומאירה את אופקה. אבל כשאין שם סדר ומשטר, כחות הנפש מתטרפות הן כבכף קלע ממערכה למערכה בלא נחת.

<h2>נד</h2>
שתי דרכים לאמונה, האחת האמיתית המוחלטת, והשנית ההסברית. האחרונה משתנה היא לפי הזמנים. ישנם זמנים שאם יהיה איזה עיון מתפרסם ומוחזק, היה מזיק ליסוד דברי אמונה ברורים מצד האמת המוחלטת. ואחרי אשר העולם המדעי קבל צורה אחרת בהמשך הזמן, אבדה האמונה ההסברית ההיא את ערכה, וכבר לא מזיק כלל לשום רעיון אמוני מוחלט הפרסום של אותה ההנחה בעצמה, שהיתה בזמן העבר מזקת בפרסומה. והדברים הולכים עוד יותר, שמזדמן הדבר שצורה הסברית אחת היתה מחוייבת באיזה פרק מפרקי הזמן, עד שקבעה לה אז האמונה ההסברית את צורתה באופן מיוחד, ואחר כך יזיק דוקא אופן זה להאמונה המוחלטה, ויש חיוב אז לפרסם את ההפך מהאמונה המוסברת אז. יסוד החילוק בין שני חלקי האמונה כבר רמז הרמב"ם, אמנם צריך אומץ לב מיוחד לעמוד בניסיון בעת חשיכה כזאת.

<h2>נה</h2>
באימוץ רוחני פנימי צריך האדם, ביחוד המוכשר להסתכלות רוחנית והשפעה מוסרית הגונה, להיות לוחם עם הרשע והכסל של הגאוה הדמיונית, המביאה טירוף הדעת, ומכניעה את כל הוד הנפש להיות לעבדי עולם שפלים לדמיונות של תוהו גסים החיים בלב ההמון. הגאוה היא ראשית דבר מסירה את היכולת להתמכר לשום רעיון נאצל ועדין מצד עצם גבהו ושיגובו. תמיד תכאיב אהבת השבח וההתרצות להחברה את כל חלקה טובה שבמוסר ודעת, ומולידה היא רפיון נורא במהלך הנפש כולה. האיש החפץ בהצלת נפשו, כדי להיות באמת פועל איזה טוב המתיחש לכשרונו בעולם, מוכרח לנער את חצנו מכל אבקה הבזוי של המדה המנוולת הזאת. וגם אם למרות חפצו ינחל איזה כבוד, גדול או קטן, לא ישים על לב לחשוב אודות אושר מדומה זה מאומה. ההכרעה התמידית צריכה להיות צלילות הדעת, להרבות ההשפעה הטובה העלולה לצאת מכל אחד מאשר הוחן. העבודה צריכה להיות חביבה מכל. במצותיו חפץ מאד, במצותיו ולא בשכר מצותיו.

<h2>נו</h2>
צריך לגלות ממעמקי הנפש את האור של הדבקות האלהית בכל מלא אורה, עד שתספיק להיות משפעת על האהבה היותר אדירה וטהורה על כל סעיפי המעשים והלימודים של התורה המעשית, ועל כל החשק הנדרש להיות מאיר ומתלהב על כל פרט נעלם, להוציאו אל הגילוי בכל כח חריצות השכל והשקידה, כדי שתהיה מדת העסק בתורה ומצות לשמן הולכת ומתגדלת לפי אותה הערך שהנשמה מתעלה בהשקפותיה העליונות. אמנם אין האהבה מסתעפת למרחבי העולם המעשי, כי אם אחרי אשר תשבע את הטוב והעונג בגבולה, והרטיבות הנדרשת לתביעותיה הרוחניות לא תחסר לה, אחרי אשר תעודן הנפש ממגד הרגש המתעלה ומתאדר על ידי עזוז כח התפילה, השירה והזמרה האלהית, בזמנים היותר מוכשרים. ומזיו השכל הטהור בדעות הנאצלות בהוד יפין בתכלית ההרחבה, יגדל האור ויופיע גם מעל לגבול הרוחני.

<h2>נז</h2>
אהבת ישראל היא תולדה מהאמונה באורה האלהי של כנסת ישראל, שהיא לה סגולה עצמית, שלא תזוז ממנה בכל חליפות הזמנים. ביותר צריכה אהבה עליונה זו וסבתה, האמונה הפנימית בשורש האלהי שלה, להיות מתעוררת בקרב אנשי לב ורוח בעת ירידתה של האומה במצב הרוח, בעת אשר רמיסת קודש וזלזול דת יראה בכל תוקף ועז, להבחין שעם כל זה כח ישראל גדול הוא ועצום לאלהיו, ולהסתכל במאור הפנימי החודר את רוח הכלל, ושמשכנו הוא גם כן בכל נפש פרטית שבישראל, בגלוי או בסתר, גם בנפש הנסוגה מאד אשר סרה הרבה מדרך ד'. הגילוי שמגלה הצדיק האוהב את עצמיותה של האומה בכל עז חייו, את הטוב האלהי הצפון בקרבה, פועל לטובה על האיש העוסק בסניגוריה האמיתית הזאת, לרוממו מעל שפלות החיים הגסים והמוגבלים, ההולכים קדורנית בזעפם העגום. והפעולה חוזרת באורח סגולי על כללות האומה ופרטיה, להכניס בם כח מעורר לחן ולחסד אל, שיפלס להם אורח לתשובה מאהבה.

<h2>נח</h2>
התשובה כמה נחוצה ונכבדה היא להאיר את אופק החיים כולם. הצינורות הרוחניים נסתמים מפני חטאת האדם. הצמאון האלהי, וכליו כולם, שהם הארת המוסר המעשי ותכוני במהות הנפש, מפרפר הוא, מתחיל לפרכס ולהתנועע תנועת חיים, וחוזר ונופל, מפני שהעבטיט של זוהמת הפשעים מכבידים עליו. ולא רק חטאת האדם היחיד, כי אם ביותר חטאת הציבור. יחידי הסגולה המקוים לאור ד', סובלים מחטאת הציבור כולו. אהבתם אל הכלל עזיזה היא לאין חקר. עצמות הטוב שבנשמתם עורגת דוקא אל הטוב הכללי, והכלל כשהם נמשכים אליו, מטמא אותם במגעו מפני החטאים הנדבקים בו. אמנם סובלים הם ברצון צדיקי אמת כל הסיתומים, כל היסורים החמריים והרוחניים, רק שיבאו למטרתם, להשכיל ולהיטיב, להרבות טוב ואור, לפלס נתיב סלול לאור ד' ונועמו שיכנס ישר בכל לב ורוח, למען יתענגו הכל על טוב ד', למען ישמח ד' במעשיו.

<h2>נט</h2>
כשהנשמה מושכת את האדם להסתכלות עליונה, לרזי עולם ומעמקי הצחצחות, והוא נדחק למטה ממחיצתו ועוסק בלימודים מוגבלים, בעסקי מעשה והוייות פרטיות, נפגמת היא אז הנשמה מחולשה ורפיון. מרגשת היא אז בעצמה דחק נורא ומחנק פנימי, כחק חוסר אויר לנשמת חיים. אבל ההכרח מביא הוא את האדם להיות מתגבל גם כן בגבול המעשה, וזה ההכרח בעצמו מאנס הוא את הנשמה לשא באהבה את הגבלתה בזמנים המיוחדים לעסקיה המעשיים, אף שהוא קשה לה עד מאד, והצער עובר הוא כל גבול. יותר מצטערת היא הנשמה בעסקי ההגבלה והפרטיות הרוחניים בעת אשר תאבה להמריא במרום, מאשר היא מצטערת בעת שהיא מוכרחת להתעסק בצרכי הגוף הגשמיים, שם היא עלומה ואינה מוציאה את כוחותיה אל הפועל, מניחה היא את הטבע הגופני לרוץ את מסלולו והיא מתקפלת בקרבה פנימה, סובלת את צמצומה בדכאות אבל לא תדע מכאוב גלוי. אבל כיוון שהיא מתעוררת לעסק שכלי, והעסק הוא מועט באורו מול עריגתה, הרי חייה מתעוררים, והיא מרגשת את צערה בכל מילואה.

<h2>ס</h2>
החפץ של הטוב הוא פרי הבירור של ההשגה, וגבורתו הגמורה הוא כשהוא מלא כבר כל מדת העז עד כדי הוצאה מן הכח אל הפועל את האידיאלים הטובים המושכלים. והוצאה אל הפועל זו, נהוגה היא בין בדברים שההשגה עצמה מקושרת בענינים מעשיים, בין במה שעצמותה היא רחוקה מהתחום המעשי, שמכל מקום אותו האומץ המספיק להניע את הפעולות ולהתגבר גם על המכשולות היותר גדולים, הוא צריך להיות המדה של ההתעמקות, של הטבעת הדעת בתוך מעמקי הנפש. החסידות הפנימית, המקננת בחפץ הטוב המלא, מוכרחת היא להיות הולכת יחד עם ההשכלה האידיאלית הברורה. כל זמן שיחסר מהחפץ השאיפה המוחלטת אל הטוב, לא יוכר שום אור רוחני בעולם בצביונו, וקל וחומר שדעת אלוהים מוכרחת לשבת אז בסתר המדרגה. הידיעה הראשית מאור ד', היא שורה על הרצון המלא הוד הטוב.

<h2>סא</h2>
הנשמה מתעצבת כשהיא עוסקת בפרטי הלכות, אם היא מוכשרת לשאיפות גדולות של התבונניות רוחניות. היא מרגשת את מצריה שהיא נסגרת אז בהם. אבל אין רפואתה באה על ידי ביטולה לגמרי מתורה המעשית, כי אם על ידי הכשרת רוחה להרים את הערך של כל פרט מפרטי הדברים המעשיים אל עושר מקורו הרוחני, המקיף והכללי. ההרמה הזאת, נעשית לפעמים על ידי הברקת שכל טוב, ולפעמים על ידי הרגשה פנימית עמוקה, ההולכת ומסתעפת מההזרחות העליונות של דעת ד'. ולפעמים מתקבצים יחד שני הכחות, של הברקת השכל ואור ההרגשה, להשפיע על הרטבת הפרטים המעשיים עד שימלאו דשן עונג, באופן שתהיה הנשמה בלתי משוממת בעסקה בהם, כי אם מתרחבת ומתעדנת. הצלחת ההרמה הזאת, קשורה היא עם המצב המוסרי של הנפש, ועם צירופה הרוחני, הבא על ידי העסק התמידי במעמקי הרוחניות הבהירים ובלתי מצומצמים.

<h2>סב</h2>
צריך אדם להיות מחובר תמיד עם תמצית הטוב האלהי המקושר בשורש הנשמה של כנסת ישראל כולה. ובזה הוא זוכה לתשובה, כי תמיד יגלו נגד עיניו גרעונותיו וחטאיו, שהם נובעים ממקור ההתנכרות שהתנכר לאומה האלהית, שהיא צור חוצבו, ומקור כל הטוב שבו. אל יבהל להיות מחובר עם שורש נשמת האומה כולה, אף על פי שבהסתעפות הענפים הפרטים נמצאו גם כן רשעים וגסים. אין זה מגרע במאומה את האור הטוב האלהי של כללותה, וניצוץ נשמת אלֹה שרויה היא גם בכל הנפשות הפרטיות היותר נפולות. ומתוך שכנסת ישראל חובקת בקרבה את הטוב האלהי, לא רק לעצמה כי אם לכל העולם, ליקום כולו, הרי הוא בא מתוך הדבקות העזה בתוכיות נשמת האומה לדבקות באלהים חיים על פי ההכרה האלהית המלאה כל, ואור שכינה שורה עליו בכל הדרה ועוזה.

<h2>סג</h2>
אור האלהי הולך הוא ומאיר, חודר את הוא את כל, בוקע בתוך כל חדרי נשמה, בסתר ישים משכנו, מאיר את המחשכים של הפראות, מזכך את המדות מעכירותם, ומחדש את חיי החברה בנועם צח. מתוך בקיעת האור מתנוצץ הוא האור הנשא, העולה ממעל לכל הויה, האור אשר בזוהר גבורתו יעמם כל אור, ולעומתו כל עז ואמץ יחלש ויבול. הנפשות הטהורות, בתוכיותן, מרגישות ממרחקים את עוצם הזוהר, ולא יוכלו עמוד. חשים הם במעמקיהם שהנם כלים, מתרופפים ומתנוונים, מפני הזוהר הממלא כל, מפני אור אלהים חיים. מתחבא האדם החלש. הוא מתחבא באשר יוכל. מתחבא הוא במעבי רעיונות מלאים חושך. מתחבא הוא ברוכסי חיים שאין זכר בהם לכל הקשבה אלהית תמימה ועמוקה. מתחבא וחושב אולי יוכל לעמד בחשך במנוחה ומעמד שפל. אבל לא ימצא מנוחה, יתגעש ויסתער. יבקש לו אימוץ חיל. ידרש לו דרכים אשר בהם יוכל לבא אל מקום האורה, ויחיה. ובמרחקים יזכרוני, וחיו את בניהם ושבו.

<h2>סד</h2>
המדעים ההולכים ומתבררים ביחש להחושים ומוחשיהם, הנם הולכים ומגרשים את האמונה העכורה, האמונה הסמויה, המבונה על ציור שפל ועכור ביחש האלוהות, וממילא הם עושים בבת אחת שתי פעולות מתנגדות זו לזו, הם מהרסות ובונות. מהרסות הם את האמונה האוילית, וממילא הולכת האמונה הטהורה ומכינה לה מקום לשלוט בעולם במקומה. מושג האמונה עצמה, הולך הוא וטהור. איננו נבנה על חולשת החיים, כי אם על עזם ותקפם. טרם שהאירה הדעה האלהית הטהורה את מחשכי העולם, הרי הצד המעשי של האמונה, וגם הצד ההרגשי שלה, נשענים לא מעט על יסודי הבערות, שהיא מעורבת כטבעה גם כן עם הרשעה. והלב כואב לראות שהולך רגש האמונה ומתדלדל, ומעשה האמונה הולך ומתמסמס. אבל תחת חרבן זה צפון בנין אדיר. כי ד' שופטנו, ד' מחוקקנו, ד' מלכנו, הוא יושיענו.

<h2>סה</h2>
כל המדעים מתבססים יפה על פי שני תנאים עקריים, על פי הגדרתם המיוחדת, שיתברר יפה לחוקריהם מה הוא היסוד העקרי שלהם, שבכלל זה נכנסת היא הצורה המיוחדת של המדע המיוחד שהם חפצים לקנותו ולרדת לכל עמקיו, ועל פי שיתופם הכללי ויחושם לכללות המדעים שהם עומדים מחוץ לתחומם. אז, כשכל מדע עומד יפה מבוצר לעצמו, ועם זה הוא לוקח לו את כל הרכוש הנדרש לו מכל המדעים כולם, הוא פורח ומתעלה. מדע האמונה ודעת אלהים, לכל ענפיה, היא חייבת גם כן ללכת בדרך זו ממש, ובה הלכו כל גדולי העולם אשר עשו והצליחו. צריך לשמור יפה את צורת הקודש, את ההגדרה המיוחדת בהוד קדשה של מדע נאצל ונשגב זה, החובק בתוכו את כל האושר, ההוה והנצחי, ועם זה צריך לדעת יפה את המקומות שהשריגים של כל המדעים כולם נוגעים בו לקבל ממנו ולהשפיע עליו. אז תקום לנו אמונת אומן, מלאתי עז, דעת וחכמה.

<h2>סו</h2>
האדם הישר צריך להאמין בחייו. כלומר, שיאמין בחיי עצמו והרגשותיו ההולכות בדרך ישרה מיסוד נפשו שהם טובים וישרים, ושהם מוליכים בדרך ישרה. התורה צריכה שתהיה לו נר לרגלו, שעל ידה יראה את המקום ששם הטעות עלולה, שלפעמים תתע הנפש בתוהו לא דרך, אבל המעמד התמידי צריך להיות הבטחון הנפשי. האיש הישראלי מחוייב להאמין שנשמה אלהית שרויה בקרבו, שעצמותו כולה היא אות אחת מן התורה. ואות מן התורה הוא עולם מלא, ההולך ומתרבה לאין שיעור, כי אפילו לההתפשטות הרוחנית של גרגר חול אחד גם כן אין מדה וקצב, ולא יכילו שנות האדם לבאר את כל המון החקים המיוסדים בחכמה ומשולבים בדעה וגבורה נוראה שבקרבו. וקל וחומר העם צריך בכללו להאמין באמונה בהירה ונלהבת מאד בחייו, בנטיותיו, וללכת בהם בבטחה, אז ידע איך משתמשים לאורה של תורת חיים. 

<h2>סז</h2>
יש התרבות ספרותית נמוכה, שאינה באה מפני אימוץ כוח היצירה ותוספות אור הנשמה, אלא מפני נמיכות המדרגה של היוצר, שאיננו ראוי לקלוט בעצמו שום קנין רוחני, והוא משלח החוצה ומוליד הרבה, דוגמת היצורים הקטנים והשרצים שהם פרים ורבים מאד. ויש מין נעלה, שריבוייו בא מפני שפע אור הנשמה, מפני שהעולם השכלי איננו פוסק מהופיע תמיד הופעות לאין קץ ותכלית. אי אפשר להסביר בהגבלה מיוחדת עד כדי להכיר את הקו המפריד בין היצירות הללו. הדברים מסורים יותר לחוש הבינה של העסוק ביצירות עצמם. חוש הריח הרוחני מבחין הוא בין אור חדש הנובע ממבוע הקודש, שסבת חידושו היא התאמצות החיים העליונים המאירים את החיים השפלים, לרדת לתוכם, להעלותם ולהיטיבם, ובין יצירה פרכוסית שאינה נעלה מכל התנועות הגשמיות השפלות, הבאה מתוך החולשה המדעית והמוסרית שלא סגלה לה את אומץ השתיקה.

<h2>סח</h2>
לפני התפילה צריך להרגיש את הצורך של התפילה ואת העונג של התפילה. אין התפילה חפצה לשנות שום דבר באלוהות, שהיא נצחית ואינה משתנה. היא חפצה להתעלות עם כל השינויים החלים על הנפש, ועל כל העולם כולו במדה שהנפש קשורה בו, אל הרוממות האלהית. היא מדברת עם ד' כעם מלך מושל העלול להשתנות, כעם אב המוכן לשינויים, כעם צדיק ונדיב המוסיף צדקה ונדיבות על ידי התעוררות מרוח אחר, מפני שכשהיא חפצה להתעלות אל האלהות הרי היא כבר מתעלה ברצונה, ורצונה הוא כל עצמות הוייתה. על כן היא מדברת בענין האלהי שהיא כוספת אליו כפי מדותיה בחופש גדול, ובחופש זה מתגלה לה אורה ואמתה.

<h2>סט</h2>
כל תאוה אנושית צריכה להיות מחוברת עם אהבה אצילית. אז האהבה מעלה את הניצוץ החי שבתאוה ומשפרתו, עד שנעשה גם הוא לכח עדין, פועל טוב, מנעים ומחדש את החיים, מאיר את ההויה, ומרבה את אור אלהים בעולם. תאות הכסף, המאכל, הכבוד, המין, הכל בכל פרטי ניצוצותיהם הנם מחוברים לאהבות נאצלות. ולא עוד אלא שתאות עצמם אינם דבר אחר כי אם שמרי האהבות, כלומר ניצוצות קדושה שנפלו אל הקליפות. וזאת היא עבודת הקודש של הצדיקים, להעלות את הניצוצות הקדושות ממעמקי טומאותיהם, להעלותם אל מרומי קדושתם, לחבר את כל ניצוץ וניצוץ של תאוה עם הניצוץ האצילי של האהבה השייך לו, כשייכותה של כל נשמה אל הגוף המיוחד לה. והרעיונות הללו כשהם מתגשמים בחיים, במעשה יום יום, בונים הם עולמות מלאים.

<h2>ע</h2>
הידיעות בדבר העבר והעתיד, הנם הנושאים של האגדות. הטובות שבאגדות, הנאמרות ברוח ד', הנן מסבירות את התוצאה המוסרית היותר טהורה. לפי אותו הערך שלא נתקבלה עדיין התוצאה המוסרית במעמקי החיים, כך האגדות הנן קשורות להצד הפשטי שבהן, וכל הוצאה מידי פשטן, ומילוי סודותיהם, מביא לידי הריסה למשקל המוסרי של היחידים, ועל ידם של הקיבוצים השלמים. לאט לאט צועדת היא האנושיות, עולה היא במעלתה המוסרית מתוך עצם הטוב המתגבר בה, מפני שהיא מתפתחת ברוחה. היא מתעלה על ידי יחידיה העולים למדרגה מוסרית גדולה. וכפי אותה מדה שהמוסר העצמי מתגבר, הולכת היא מדרגת הרזים ומתגלה, והגילוי נתבע לאשרה כמו ההעלם בימים הראשונים, האגדות מתפרשות, ואור חדש מופיע.

<h2>עא</h2>
כל זמן שהאדם חפץ שיהיה מעמד הגוף דוקא במנוחה האיתנה, אי אפשר לו להתעלות אל החזיון הטהור של ההשגות העליונות והשאיפות הצחות הנצחיות, מפני שכולם הנם עומדים הרבה הרבה יותר גבוה מכל העולם הגלוי כולו ומנהגיו, וממילא הם עומדים גם כן מלמעלה לסדרי הגוף והופעותיו. הנבואה כשהתגלתה על בחירי האומה בהיותה בחסנה, שברה גם היא את גופם לשעת ההגלות. השבר הזה היה כפי הנראה, עם כל מרירותו וכאבו, ממולא בתענוג ואושר אין קץ, עד שהיתה הנפש מלאה כמהון מזמן התגלות אחת עד התגלות השניה, צמאה לדבר ד'. בני נביאים לא חדלנו מהיות. שואפים אנחנו לאושר וטוב, לקדוש ונשגב שהוא גבוה מן העולם. אם כן לא נקפיד אם נמצא איזה שבר גופני, איזה פחתת התפתחות חומרית, מפני גודל צמאוננו לאלהים, לאל חי. אשרי שאל יעקב בעזרו, שברו על ד' אלהיו. ניחא להו לצדיקיא לאתברא בגין קוב"ה. וד' חפץ דכאו החלי, אם תשים אשם נפשו, יראה זרע, יאריך ימים, וחפץ ד' בידו יצלח.

<h2>עב</h2>
כשבא האדם להטהר, הוא מרגיש בבירור את קיר הברזל המפסיק בינו ובין קונו. צמא הוא אל אור האלהי, ורואה הוא שהוא רחוק ממנו. ולא עוד אלא שהוא מצטער בנפשו על אשר צמאונו איננו גם כן צמאון אמיתי. חפץ הוא שירגיש את צערו של הצמאון, שיחוש בנפשו איך היקר האמיתי הוא נכסף ממנו בכלות הנפש, ולדאבון לבו איננו מרגיש את זה בעצמו. הוא מתהלך כצל, חושד את עצמו בשקרנות והונאת עצמו. אבל אם הוא גבור באמת, טהר לב וישר דרך, לא ימוטו אשוריו. הוא יעשה את שלו, ישפר מעשיו, יתקן דרכיו, יטהר מדותיו, ירבה הלימוד והעיון, יעורר הרגש על ידי עבודה שבלב, על ידי תפילה ותהילה, על ידי שירה וזמרה, על ידי חברת טובים וישרים, על ידי ישיבה קבועה בארץ הקודש, על ידי דיבור תמידי בלשון הקודש, עד אשר אור ד' יאיר עליו, ורוח לו.

<h2>עג</h2>
בכל המצות כולן מכונס הוא אור הנשמה של כנסת ישראל. הן נובעות מכנסת ישראל, ושבות אליה. המטרות הרוחניות הכלליות, שהן מעמידות ומפריחות את כנסת ישראל על פי תכונה וצביונה ואשרה, הנן יוצאות אל הפועל ומתחזקות על ידי השמירה הצביונית של המצות בפועל, עם כל התלוי בהן מן המחשבה והרגש. אמנם בתוכיות היותר עליונה, בתור סיבוב כללי של המגמה העליונה של הווית כנסת ישראל בעולם, שהוא נוגע כבר בדרך ישרה עם ההארה האלהית של ההויה כולה, שהיא מקפת את הוייתה של כנסת ישראל, מאור הכללי הזה זורח גם כן אור כמוס, החודר בתוך הנשמה בתור הברקה. אין האור הגדול הכללי יכול להגבל, איננו יכול להתבאר ברעיון ורגש. הכחות המצומצמים של גופי בני אדם, המשועבדים לעניני החיים המוגבלים, אינם נותנים להארה רחבה כזאת להתפשט. מכל מקום היא מתנוצצת, מתגלה בקורת רוח של ברכות המצות, של שמחת הנפש הפנימית.

<h2>עד</h2>
מקור יראת ד' היא השערת הגודל והשיגוב המוחלט, שהאדם נהנה מזה בעונג אסתתי נורא, שהוא דומה לההנאה של טעם חריף מוטעם מאד, המאמץ את הלב ומעורר את הכח. לשמירתו של מקור זה בטהרתו, צריך חוש בריא, נשמה בריאה, ומכשירי חיים טבעיים מלאים ובלתי פגומים. כשהחיים מתדלדלים, כשחושי הגוף מתפגמים והנשמה אובדת את עצמה הטבעי, מתהפך מקור חיים זה למקור זועה, לשורש לכל פחדנות נמוכה, המחנכת אנשים אשר לא יצלחו לכל, ואשר אין תקוה לחנכם חינוך אנושי מתוקן, ראוי לשלמות האדם ושמירת אשרו וכבודו. מאושר הוא האדם שהשרידים של התכונות הטובות שכל רוח רם ונשגב מחיה אותן, נשארים גם כן בעת ירידתו של הרוח בתור רשימה. על כן גם בהיראה המדולדלת נמצאים צחצוחי טוב ושרידי קודש, שרק בכחם תעלה על ידי המשתדלים בעלייתה.

<h2>עה</h2>
תיכף כשאור היראה מתנוצצת על האדם, והוא מתמלא יראת אלהים, באה מיד החולשה הדמיונית למעט את כחו החמרי והרוחני. כך היא המדה, שאין שום דבר נעלה בעולם שלא יהיו פגעים מוכנים סביב לו לקלקלו ולהחריבו. והאדם צריך להתאמץ בכחו הרוחני, שהוא אור אלהים המתנוצץ פנימה בנשמתו, לעמוד כגבור חיל נגד הפגעים, להלחם בהם עד רדתם. החולשה של היראה תסור לפי הערך שהשכל הבהיר מתגבר ומאיר על תכונת היראה באורו. אז נעשית היראה יראת ד' טהורה. תיכף להרגשת החולשה שביראה צריך האדם להתחמש בזיון המדע, ועד שלא נגמרו לו ההכנות המדעיות צריך הוא להתחזק באומץ לב הבא מצד קליטת האמונה, וצריך לקנות עז נפש, שמבוטאת יפה בשם עזות דקדושה. אבל כל עזות שבעולם לא תוכל לעמוד, רק אם אור ד', שהוא נולד מהזרחת השכל הטהור, יעמוד לימינה. על כן יאמץ את לבבו שלא יפול, ולא ירף מעבודתו המדעית, אז יגדל ויצליח.

<h2>עו</h2>
כשהמצב הרוחני בעולם יורד, ויש לדון בראיות ברורות שהסבה היא ירידת הדעת, מיעוט ההשכלה הרוחנית וטמטום הרגשת הלב ביחש לכל אידיאל נעלה ונשגב, אם באים מתקנים כאלה שאינם חודרים לדעת את הסבה המקורית של הירידה, ומשתדלים לתקנה על ידי השתדלות מעשית, לפי שכלם הפעוט והסגור במסגרת של עב ענן דמיוני שוא וחולשות רוחניות, הרי הם מוסיפים מחלה על מחלת העולם, ומעמיקים הם בזה את הירידה. אמנם אם ימצאו חלוצים בעלי לב ומוח, שיאירו את אבוקת הדעת, ירחיבו את גבולות הרגש העדין והטהור, אז יהפכו גם אלה המעשים הגשמיים, שמצד עצמם היו יכולים להיות לגורמי ירידה, גם כן לטובה. וכל אשר יעשה מלב טהור, מתכונה נפשית זכה, שאין בה פניות רעות בשביל הות נפש ומרמת ערומים, אף על פי שחסר בם העיקר, האור והחופש האלהי יתעלה על ידי כח הארת הדעת העליונה.

<h2>עז</h2>
ההזרחה האלהית בנשמת האדם, שהיא מאשרת אותו את האושר האמיתי, אותו האושר שהיקום כולו משתוקק אליו, ושסוד ההויה ומטרתה העליונה היא שרויה בו, היא נעלה מכל מגמה מוסרית שבעולם. כל המגמות המוסריות שבונות אידיאלים גדולי ערך, אם יבאו להסביר את התכונה של האושר האלהי, את ההצלחה של קרבת אלהים, את ערכה ואת מהותה, אינן גורמות כי אם להגבילה ולהעיב את אורה. קרבת אלהים איננה מתבארת כי אם על ידי קרבת אלהים, על ידי ההופעה הרוחנית שנשמת האדם בעליוניותה זוכה לה ומתענגת על טובו. בתור הלבשות חיצוניות יבאו עם האורה העליונה הזאת כל הצחות המוסריות והשכליות. אין אדם זוכה להרוממות של האושר האלהי, אפילו בזה הניצוץ הקטן שיכול להיות מוצץ בנשמתו, כל זמן שהיא קשורה בעבותות הגוף ומשועבדת היא לעבודותיו הגסות, כי אם לפי אותה המדה שהשתלם בתחילה במגמות מוסריות ושכליות, והשתרשו יפה עמוק מאד ברוחו ונפשו, ונתגשמו בפעלי כפיו. אבל ההופעה עצמה העומדת בתור שברון של הצמאון האלהי, נעלה מכל אלה. לך דומיה תהילה.

<h2>עח</h2>
הגעגועים האלהיים אם לא יפותחו כראוי בחכמה האצילית ובחכמת החיים, בגבורת הנשמה ובגבורת הגוף, יכולים הם לפול ממדרגתם לידי איזה כמיהה חולנית, שינטל מהם כל זיום ותפארתם, עד אשר מה שיגרמו געגועים נחלשים כאלה להפרט והכלל יהיו ממש ההיפך מה שגעגועים אלהיים בריאים עלולים לגרום. הצמאון האלהי הבא מתוך בריאות ואורה, הוא מאמץ את הכח, מעודד את הרוח, מרומם את הנטיות הנפשיות לידי מדרגת גבורה של מעלה וטוהר עליון. והאיש היחידי, וגם החברה כולה שמספר רשום של רשומי געגועים כאלה ניכרים בה, היא מתעלה, פורחת ומצלחת בכל דרכיה, זרוע ד' תגלה עליה, ויפעה אלהית תקיפנה. אבל הגעגועים הירודים גורמים שפלות ידים, פחדנות נמוכה, חוסר אומץ והפגת טעם החיים. אמנם גם בירידתם לא אבד שברם, והם מוכנים תמיד לצפות לבעל כח גדול אשר אור אלהים בוער בלבבו, שיבא לקחתם תחת הדרכתו, ולהעלותם עד מקומם אשר היו שם לפני ירידתם.

<h2>עט</h2>
ישנם נפשות כאלה, שאינן מוכשרות לקבל את האור האלהי בדרך ישרה, והם מרגישות בעצמן נעלבות ונדקרות ממש מפני כל ניצוץ אלהי שבא להיות מוזרח בעולם, וכמו להציל את עצמן ממכאובים, הן מחפשות עצות ודרכים איך לסתום בעד האור האלהי, שלא יכבד, שלא יזכר ולא יפקד. הנפשות הללו, החוש הרוחני שלהם במה שנוגע להרגשת והשגת אלהות הוא מטומטם כל כך ומקולקל, עד שאפילו הציורים היותר נכבדים ועדינים שבספירות האלהיות נהפכים אצלם בקרבם לרועץ, והממתקים הרוחניים היותר נערצים מתהפכים למרורות פתנים בקרבם. אלה הנפשות האומללות, כל אשר יהגו בענינים האלהיים הוא רק תפלה וקלסה. אם היו כאלה מתפללים, היו ממלאים את האטמוספרה הרוחנית של הרגש הנפשי הכללי המשותף לאנושיות, וביותר לאומה הפרטית האחודה ומקושרת בקישור נפשי אדיר עם כל פרטיה, רפש ורקבון, צואה רוחנית וסרחון ציורי באפס מקום. החכמה היצירית שומרת את הככר הרוחני ממגעם, ובתכונתם עמוק מונח גועל גדול ביחוד למה שמרומם את הרוח בגילוי האלהות, לתפילה וענפיה. מהנפשות המטומטמות הללו, נמצאות כאלה שיש בהן תוכן פנימי טוב ונעלה, שבאמת האור האלהי מסתתר בקרבם. הן אינם יכולות לסבול רק את ההתגלות של השמות וההסברות האלהיות השגורות בבני אדם, אפילו ההסברות הנשאות שנתגלו על פי נבואה והופעה אלהית, וקל וחומר ההסברות השכליות שרעיון האדם הצר והמוגבל המלא רפיונות ומחשכים המציא להענין האלהי. הנפשות הללו הן קרובות אל כל טוב נאצל, אל כל צדק ומשרים. הן אוהבות חיים שלמים, תמימים, בריאים וטהורים, ועל כולם – חופשיים. אבל גם הן נגועות הנן במחלה אמללה, מאחר שאין להאנושיות שום כלי במה לקלוט את האור האלהי המחיה אותה חיי עז וחיי נצח רק על ידי ההסברות הללו, אף על פי שהנן נלחצות ודחוקות מול האור הגדול, התוכן האלהי שאי אפשר להגותו ולשערו, מכל מקום הנן הן הדרכים שהנשמה מתפרנסת על ידן עד אשר יאיר לה אור יותר עליון, יותר עצמי ומקורי, אשר אז תתענג על ד', על ד' דייקא. מכל מקום מתוך הקישור שבעלי נפש כאלה מתקשרים אל אידיאלים ומגמות טובים, אף על פי שאין הם קוראים אותם בשם ד', סוף סוף ירפאו ויבאו למחוז החפץ של ההשגחה העליונה.

<h2>פ</h2>
הדלדול שנתדלדלה עכשו המחשבה הלאומית בישראל, עד שאנו רואים שכמה מהנדבקים בה מתמלאים פגמים רוחניים, דעות רעות ומדות גסות, וכמה שהם בעלי דעות רעות ומדות נשחתות נמשכים אליה, בא לנו מפני הירידה שירדה התכונה של יראת ד', שהיא יסוד חייהם של ישראל. בנקודה הרוחנית של יראת ד' הטהורה, הנותנת חיים ומגמה לההויה ומטרות כבירות ונכונות לחיי הכלל והפרט, כלולה גם כן המחשבה הלאומית לכל פרטיה. יראת ד' ודעת ד'. בינת העולם והחיים בתכונה אצילית וטהורה שאינה סופגת בקרבה את הזוהמא של ערלת הלב וטומאת יצרי האדם הרעים, מיוסדים הם כולם בכלי הברכה – המחשבה הלאומית של ישראל, והם מקופלים ביראת ד' הטהורה, הפשוטה והמאירה, שהיא צריכה דוקא מפני פשטותה וטבעיותה תמיד פתוח ושמירה שלא תזדהם ולא תחשך מפני חשכת חיי החומר העכורים והגסים. בשפלות הידים של הלימוד והחינוך של העלאת המחשבה של יראת אלהים, נפלה, הציור הלבי שלה נאפל, הדעות המקושרות עמה נתטשטשו, וממילא נפלה עוד ביותר ירידה הכלי של המחשבה הלאומית עד שלבשה בגדים צואים, והיא מחכה למצרף ומטהר שיעטיה כבוד ואור.

<h2>פא</h2>
יש שמחשבה יורדת ממרומי גדולתה וממקור טהרתה, מפני שאחרי אשר נתגשמה במעשה ובחיים, טפלו בה אנשים שאינם הגונים והחשיכו את יפעתה. הירידה הזאת איננה ירידת עולם, כי אי אפשר שהטוב הרוחני המחשבי יהפך לרע, כי אם ירידת שעה, והיא גם כן לצורך עליה. האנשים הגסים שהם קטנים באיכות, יש להם גודל כמותי, וגם מדה זו אף על פי שהיא נחשבת כלא לגבי האיכות, מכל מקום כשהיא מצטרפת עם האיכות היא מעטרתה, וברב עם הדרת מלך. ולאו דוקא הכמות המספרי, כי אם גם הכמות הכחני, המרץ והחפץ לרדוף ולהשיג, לכונן את המבוקש על ידי דרכים מעשיים והתגלות הכח, כל אלה מתגלים יותר אצל אנשים גסים, בעלי חומר חזק וגס, וחסרי רוח אצילי המתיש את הכח על פי רוב ביחושו להחומר. כאשר המחשבה הטובה צריכה לקנות לה בסיס חמרי, דרכה לרדת ממעלתה, באיזה פרק היא מושלכת לארץ, ופריצים באים בה ומחללים את קדושתה, אבל עם זה מתרבים אוכלוסיה, והתגלות האומץ החמרי הולך ונוסף. הדברים הולכים כך עד בא התור שמתעוררים עדיני לב, חמושים בכח צדקת ד', והם עולים עד ראש הפסגה של מקור טהרת המחשבה, ומתעמקים בתוכיותה, מכניסים בה את הטוהר שבנשמתם, את כונותיהם העדינות ומחשבותיהם הזכות. ומתוך כך המחשבה הכללית בעצמה, שמפני מכאוביה הרוחניים מדקירת הקוצים הסובבים אותה היא מוטלת עיפה בחולשת כח, בתרדמת מות, וכמעט באין רוח חיים, מתעוררת היא ומתחלת להשפיע על כל הנגשים אליה טל חיים בהוד גבורה מפנימיותה, ואז מתעלים בעלויה כל הדבקים בה. וגם אותם אשר דבקו בה בימי עניה הרוחני, אשר סרו לגמרי מהדרך הראשית הסלולה למגמתה של המחשבה על ידי זדון ורשעה שובבה, הנם גם הם מתעלים עמה, שבים על ידה בתשובה בהירה ועליונה, במעוף של נשר, בקלות נפלאה, שאין דומה לה בכל גילוי של חזיון תשובה הבאה מצד התעוררות הכח הטוב של איזה נפש פרטית. המחזה הזה בא יבא ולא יאחר. אור ד' המעולף בערפלים, הגנוז בנקודת ציון היסודית, יופיע, יעלה מעמק הבכא את מקדש מלך עיר מלוכה וכל אגפיה, ועמה יעלו כל המחזיקים בכנף מעילה, הקרובים והרחוקים, לתחיית אמת וישועת עולמים.

<h1>פנקס "רשימות מלונדון"</h1>

<h2>א</h2>
לפעמים מתאמצים לתקן המעשים ואין מגיעים, וסבת הדבר הוא, שהחסרון מונח באיזה חולשה גופנית, או בחסרון ידיעה והתרגלות בעניני העולם והחיים, ואז הם הם גופי תורה. 

<h2>ב</h2>
אמת הוא שכשדוחים את הנטיות הרעות, הם צוללים במעמקי הנפש, ביחיד והוא הדין ברבים. אבל שמה אינם עוד בבחינת הרע, כי אם בבחינת דורדיא דחמרא ורפש וטיט דמצולות ים, המוסיף אומץ לכל הטוב כל זמן שמונח במקומו בתחתיות, בקרקע המשכן. אמנם שיטת העלאת המדות היא יותר גבוהה, שאינה צריכה כלל הורדה למצולות כדי להוסיף גבורה. ומכל מקום יש דרך ישר שאחריתה חיים וטוב, להניף כל כח בכל הצדדים של הרוח והרגש, ואחרי שיקלוט הכל להורידו במצולות ומשם להעלותו, ברז התנופה, שאחרי ד' רוחות בא המטה ואחר כך העליה למעלה.

<h2>ג</h2>
חיובים רבים ומתמידים השופעים על הרעיון המוסרי, מעכירים את הוד השירה. והאדם מוכרח להתרומם במדה כזו עד שהצד המכריח והמחייב שבמוסריותו יהיה מתגלה בו בהפסקות, והדבר המתמיד יהיה צד הטבע הישר, שכולל בקרבו את הצד החיובי באופן יותר מעולה.

<h2>ד</h2>
ושמרתם זו משנה, ועשיתם – כמשמעו. אם נפרש משנה כתואר הפשוט, שאינו מביא לידי מעשה, ותנאים מבלי עולם, אז אפשר לפרש ועשיתם – שתלמדו הלכה למעשה. אבל לפי דברי רבינו חננאל בבא מציעא משנה כוללת גמר בירור הלכה למעשה על פי המסקנא, אם כן כלול במשנה כבר הלימוד למעשה, על כן צריך לומר ועשיתם כמשמעו– עצם המעשה.

<h2>ה</h2>
ההסתגלות עם המחשבה הציור והדמיון שיהי' מתאים להגודל, ההוד והיושר האלקי, היא דבר מוכרח לבא, וכל דחיפות העולם, המלחמות הפרטיות והכלליות, החיצוניות והפנימיות, באים להצמיח תהילה עליונה זו בעולם.

<h2>ו</h2>
גדולי האמונה מושרשים הם בעומק הטבע של כנסת ישראל, וזוהי גדולה ועידון עליון מאד.

<h2>ז</h2>
בעל פניה נקרא מי ששקוע בפניות, אבל אם יסוד רצונו טוב הכל טוב [למפרע].

<h2>ח</h2>
מים, צורה עצמית, ומחויבת במציאות רוחנית כבגשמית, ומה שתחתיה חומר הוא, וצריך להזהר שלא לומר גם על החומר היותר זך שהוא צורה, וגם אבני שיש טהור אינם מים. מים עליונים מריבוי, מה מים [תחתונים, כן מים ...].

<h2>ט</h2>
ישנם בעלי רזין כאלה, שהנגלה נודע להם מתוך הנסתר.

<h2>י</h2>
ההכרה הפנימית קולעת אל התוך, והיא נולדת עם האדם בסגולת נשמתו. וכל הלימוד אינו כי אם להסביר להאדם את עצמו, את גילוי נשמתו, שחטאות העולם מונעים אותו מזה. מפי עוללים ויונקים יסדת עז, למען צורריך, להשבית אויב ומתנקם.

<h2>יא</h2>
תורה גדולה היא להעמיק בחדרי הנפש הפשוטה הטבעית, שלא נלקתה בהתחכמות.

<h2>יב</h2>
שוטף הוא בלא הרף זרם החידושים, וצריך הרגל איך לתפוש אותם, כציד אומן דשדי גירא ושחיט עופא בהדי דפריח, לטהר את המחשבה הפורחת ולסגלה לקנין פרטי ביחד. כי המחשבות העפות תמיד יש בהם שני החסרונות, שמעורבות בסיגים כאלה המטמאים אותם, וגם שאינם מתעצמות בנפש כלל ואי אפשר להתבונן בהם. והגבורה הרוחנית העליונה מטהרת אותם בדרך מרוצתם, באין צורך לשוט אחריהם, וקונה את הטוב לצורך חיוב ואת הרע לצורך שלילה.

<h2>יג</h2>
מעלה בשכל אפשר להשיג תמיד, וברגש אי אפשר כי אם לרגע, ומתעלמת אחר כך.

<h2>יד</h2>
האהבה העליונה מביאה לענוה מפני שאינו חפץ מתוך האהבה כי אם לאשתאבא בגופא דמלכא, וגדולה זו באה על ידי הכרת הביטול של הפרטיות העצמית הנפרדת מצד הכרת ההבדל שבין הערכים, והכרה זו אין קץ לעומקה, בכל ימי העולם לא ימצאו לשאוב מעינותיה.

<h2>טו</h2>
לימוד המשנה וההלכות הפסוקות פועל בקודש אותה הפעולה שהלימוד הגיאוגרפי פועל בחול להישרת השכל והתבססותו היסודית הממשית, שהוא עמילן יפה לדברים היותר עליונים ומופשטים. ועל ידי זה בא האדם לידי קנין שכלי איך לתפוס כל גודל בפשטות גמורה, שלא יתטשטש על ידי הגדלות שום דבר קל וקטן, שזוהי מעין דוגמא של מעלה, שהאידיאליות ביעפה של הגדלות העליונה היא היא המביטה אל כל הקוטן שביש לשכללו על כל פרטיו היותר דקים וזעירים.

<h2>טז</h2>
אם על רומי אמר רבי יהודה כמה נאים מעשיה של אומה זו, קל וחומר שיש להתבונן בכל תיקוני עולם שאומות העולם עושים, ולקלוט את הטוב שבהם, ועל פי מדה זו נעשה אדם ראש המדברים בכל מקום. ועם זה צריכים להמזג עם מדותיו של רבי שמעון, שביזה את התוכן המוסרי המקולקל, הפועל בתור כח מושך על כל שכלוליהם.

<h2>יז</h2>
הניצוץ הטוב שבכפירה הוא מתקבל בזירוז של גמילות חסדים. ובגמילות חסדים של יחיד הוא בצורה זעירא, בגמילות חסדים של כלל ישראל ושל העולם כולו היא בצורה רבה, המלאה, ¬¬¬דעיקבא דמשיחא.

<h2>יח</h2>
צריכים שיקול דעת רחב כדי להעמיד את תוכן החיים הרוחניים בצורה כזאת שהסיגול לתוכן גדול ונשגב לא יערער את התוכנים הקטנים המוגבלים, כדי שתהא השקפת העולם מחוורת, ואור החיים מאיר בכל הטוהר הראוי.

<h2>יט</h2>
להעמיק הרבה צריכים ביסוד התשובה, עד שאורה תאיר כל כך עד שזכרון כל חטא יעורר בו רגשי שמחה עצומה, מפני הידיעה של הזכות הגדולה שמאירה בהם על ידי קדושת התשובה, שהיא אור ד' הפועל בתיקון העולם, יסוד הבריאה.

<h2>כ</h2>
המצות הזמניות צריכות השקפה חודרת על ערכם עם הזמן, ביחוד זמן קריאת שמע ותפילה, שההשקפה החיצונה מטשטשת את הכרח הערך האלהי שבזמן המדוייק. וצריך להשמר מאמונה כזאת המטשטשת את עומקי האמונה של אמתת התורה.

<h2>כא</h2>
מלחמה תדירית צריכה להיות עם הבהמות שבהרגשה ובטבע הבשר, אבל המגדל שממנו לוחמים הוא השכל הטוב ואור השגת התורה.

<h2>כב</h2>
טלטולי דגברא קשה מדאתתא. הנפש קבועה היא, ובעלי ההרגשה הלבית עומדים במצבם. הרוח מתנודד, ובעלי ההשכלה מתנועעים ומתחדשים, וצריכים הם להעמיד את קביעותם לעזרה מבחוץ, שמירת המקום והסביבה. ובינה יתירה שבאשה היא בינת הנפש המרגשת, ואין הטלטול מזיק לה כל כך. אבל חכמת האיש היא רוח דעה שבו, שבטבעה מתחדשת ומתנועעת הרבה, עולה ויורדת, וזו היא יתרונה. אבל צד קביעותה שנדרש הרבה להשלימה צריך שמירה מבחוץ, והטלטול מכאיב ומזיק לזה הרבה מאד.

<h2>כג</h2>
טב למיתב ט"ן דו, אומרת כנסת ישראל, טב שיחובר טבע נס יחד, ראשי תיבות ט"ן, כדי שיצמח קרן ישועה. ולא למיתב ארמלו, היתה כאלמנה, כי אם לבנות בית ישראל בארץ ישראל בכל דרכי ההזדמנות. ושוב ישוב ד' לעמו, ותקראי אישי.

<h2>כד</h2>
[העבדות] שבתשובה [היא משמרת] האהבה זמן רב על מצב הגון במעלה [גדולה].

<h2>כה</h2>
יום ה' כסלו, ב' ויצא, נתעוררה בי אהבת ידידי הרימ"ח נ"י, ונראה שצריך רחמים והארה רוחנית, כחצוה"י.

<h2>כו</h2>
כל החכמות וההשגות שבעולם אינם מפקיעים את חובת התשובה המעשית, בממש ופועל, אלא שמאירים לפניה את הדרכים. כל הגדלות שבעולם אינם מזיזים כל דהו מתביעות הקטנות, כמו שאין שום גדולה שבעולם פוטרת ומפקיעה שום תפקיד גופני, גם השפל שבשפלים. אלא שהגדלות מדריכה את האדם בהיותו מקבל אורה בטהרתה איך להתנהג בכל הענינים שבקטנות, באופן שגם הם יתעלו ויהיו ענינים גדולים.

<h2>כז</h2>
על ידי אור הדעת מתחברות הן שתי התשובות, העילאה והתתאה, ונעשית לחטיבה נפלאה אחת. ומחדשת אז בגוף ובנשמה, באומה, בעולם ובעולמים כולם, הארה נוספת וחשובה, שצריך האדם לעבוד עבודות הרבה, מדעיות, מוסריות, מעשיות וטבעיות, מזגיות, כדי לדלות מעט מהרבה מאוצרות מעמקיה מלאי החיים ועשירי האורה והשמחה, ממותקי העונג והנצחיות.

<h2>כח</h2>
התפילה מבקשת מהנשמה את תפקידה. כשעברו ימים ושנים בלא תפילה בכונה, מתקבצים בלב אבני נגף רבים, שמרגישים על ידם כבדות רוח פנימית. וכשרוח הטוב חוזר ומתנת התפילה נתנת ממרומים, הולכים בכל תפילה ומתפנים אותם המכשולים והסיכורים הרבים אשר נקבצו בנחל הנובע של נשמת החיים העליונה, הולכים וסרים, ועם אותה העליה הנשמתית שהיא עולה בכל תפילה ביחש לערך זמנה, אחוזים ידועים באים בתור מרפא את חסרון העבר. אמנם לא בבת אחת נמנה החסרון, אבל הולך הוא ומתמלא, והצוהר של התפילה הולך ומגלה את אורותיו.

<h2>שירים</h2> 
 את כנורי הנחתי, אבל לא שברתי.
 עוד שבר אני רואה,
 תקוה זורחת מפאת קדים,
 שוב עוד אשוב
 לשירתי אשר עצרתי.
 ואם כחותי שבורים
 והלומים הנם עצבי,
 מעוצר כעס,
 מקדרות רעיונות
 ונבכי עמל,
 הנה מרפא עומד אחר כתלי,
 חודר לבא לחדרי נשמתי,
 ושבו ונרפאו כחותי השבורים,
 ותשוב לשחקה המית שירתי,
 ותלבבני בעיניה,
 ובנשיקותיה דודים תרויני.

  * *
   *

 מי היא המפלצת,
 שהכל היא מפוצצת,
 באחריתה כתם שואלת
 ובראשיתה היא ממללת.
 בהסר תומתה המפורדה,
 תהיה ללב אנוש מסעדה.
 ובהגרע משנה חלקתה,
 תתחפש באדרת חמלתה.
 ויום יום יקוו כל,
 שתחדל להשמיע קול.


 מיין נאמען, | שמי,
 אויב איר ווילט וויסען, | אם רצונכם לדעת,
 זוכט מיר באי המן, | חפשו אותי אצל המן
 און אויף אידישע טישען, | ועל שולחנות יהודיים,
 המון מוזט איר אבער דרייען, | המון עליכם להפוך,
 ניט וויא אהינטל הם צו טראללען, | לא ככלבלב הנובח הַם,
 נור וויא אציגליין מה צו שאללען, | רק כגדי הפועה מֶה.
 די אביידע שטיקער דארף צוזאמען נייען. | את שני החלקים צריך לאחות.
 ווילט איר מיר דערקענען גייט ניט ווייט, | אם רצונכם להכירני אל תרחיקו, 
 באטראכט נור היינטיגע צייט. | רק חשבו על הזמנים הללו.




 גלמוד יושב שכלי,
 שכול אהבה,
 ועמוץ לחוץ נכלי,
 מחוץ רהבה.
 ופצעי נשמתי זבים
 מעינות מעינות דם,
 ושמשותי קדורות עבים,
 מעולפות חושך-תם.
 וכארי אני בסוגר,
 הומה חופש עז,
 וכמדוקר דמי מוגר,
 ותוחלתי לוחשת רז.


 * *
  *


 ומעינותי מתגברים,
 ושחקים אני ממריא,
 מעוף נשרים אני עף,
 ועיני נטויות החרסה.
 ועטוי גבורה אני,
 ורעמים קולי יהם,
 וחרשי לב ישמעו,
 מתים תחיה גערתי,
 ויתעוררו שוכבי קברים,
 העירו לתחיה נרדמים,
 הוזים למפעל הקיצו,
 העת באה ובוערת,
 השמרו מלהבתה האוכלת,
 לשון אשה עצלים תאכל,
 תלחך חנפים ונעוים.
 העירו, למפעל הצילו,
 הושיעו עם גוע,
 קורא צועק לעזרה.



 שובה רוחי, שובה לעוזך,
 למה יהיו השמים שוממים בעיניך,
 והם מקור העז והחיים,
 וחיים הם נותנים לכל אשר בארץ.
 בכל עת אשר ישאך לבך
 עלות אל על, הוי כארי גבור,
 ודע כי כח וחיים לך ירב.
 אל תפחד ממהומת גו,
 מדלדול בשר ותשות חומר,
 אור הנשמה יוסיף לך אומץ,
 וזיו חייך מאד יאמץ.
 היה חזק רוחי, ואמיץ מאד,
 עוף שחקים, עופה ברעיונך,
 השתער למרחבים, למקור הפליאות,
 התרומם אל על והיה שגיב,
 ובשגב תעלה, ברננה תתרומם.
 אל תפחד, כי עזך עז נצח.
 חיים גמא, שאוף אורים לרויה.


 התאמץ כח רגשי,
 היה כברזל עשות,
 לטוש מול אור הדעה,
 לקבל נהורים פזיזים,
 פניני טוהר לזרמים,
 ישובצו בכל מלואך.
 אל כדונג תהיה,
 אל ירפו עצביך.
 מול החכמה פנה,
 ספוג לשדה המתוק,
 וחפץ אמיץ גורלך יהי,
 ופועל כפים מזורזים
 יחד זווג באונך.
 כנשרים התרומם מול שמש,
 הביטה ישר, מלא עזוז,
 כארי התגבר ברב חיל,
 אל תחת, וידיך אל ירפו.

 *   *
   *

 ממעמקי גלותי דרשתיך,
 ענני אלהי כי איויתיך.
 תשוקת תשוקתי הלא רק אתה,
 ודומיה הומה נפשי
 רק אל אהבתך.
 רפו מתרי בשרי
 מהתהלך קודר,
 רחוק מאורך,
 מקור כל חיים.
 האירה פניך
 אל עני מתמוגג,
 הגבירני חיל מדע,
 ואושע תשועת עולם.
 צורי, חסני וישעי,
 רוממני ושגבני בתהילתך.
 פתח מעיני שירתי,
 וסלה אנגן עוזיך.


 בטחו וצפו לקבוץ פזורים,
 שישו ושמחו בסעודת פורים.


 ואל התשובה לבי הומה,
 וגויתי מחוללה בחטאיה,
 ושמחת נשמתי עולה ומתגברת,
 יהמה הכאב, יצרב ויכמר,
 יתגעשו הדמים העפים במרוצתם,
 ידפק הלב, העומד נרעש.
 על החטא הוא דואב,
 מתפלץ הוא על עלבון הנשמה.
 ואני אחוז גבורה, עומד דומם,
 הוד הנני עטוי בכל קרבי.
 יתכשכש הנחש, ישך בקצפו,
 מלא מנוחה אני, לא אנוד.
 אל על הנני שואף,
 שואב אורים אני מרום שמים,
 והגויה המחוללה גם היא תתקדש.



 עד מתי נר נשמתי
 תהיה מסתתרה,
 הידעת את גאותי
 שהיא מתגברה.
 ולא על חנם.
 כי אש בקרבה
 דולקת ועולה.
 המון חמודות
 לאסוף תחפוץ,
 וכל יקר תבל
 כאין בעיניה.
 היא שטה,
 מרומים מעופה.
 כל אשר תעלה
 כאפס תעריך,
 כי אל על עליון
 נשואות עיניה.


{{עוגן|ישאלוני}}
 ישאלוני רעיוני, וסוד לבי ומשאלו,
 הגות דברי תחנוני, בזמרת א-ל ומהללו.
 ולא אתן שנת לעיני, חצות לילה, בגללו,
 לחזות בנועם ד', ולבקר בהיכלו.

 הקיצותי ואחשב, מי הוא אשר הקיצני,
 והנה קדוש יושב, תהילות האיצני,
 ונתן באזני קשב, וחזקני ואמצני,
 וכל עוד רוחי בי השב,
 אברך את ד' אשר יעצני,
 הצור אשר הנשמה לו, והגויה מפעלו,
 לחזות בנועם ד', ולבקר בהיכלו.

 ואתפלל לפניו, ובתפילה אתענג,
 ובקעו דמעי ענניו, ומתקו מצוף ופנג,
 וגבה לבי בעיניו, עת נמס הוא כדונג,
 כעבד לפני אדוניו, מפחדו יתמוגג,
 ועת יזכור מהללו,
 ינשה את כל עמלו,
 לחזות בנועם ד', ולבקר בהיכלו.

 דום ליל והכבד, והאחר שחר מבֹא,
 עד ירצה עבד בתחנוניו אל רבו,
 וישפך דם לב וכבד,
 ויאירו עיני לבו,
 ויתיחד העובד
 עם המלך במסבו,
 וישיר וישא משלו, לשם דגלו ומהללו,
 לחזות בנועם ד', ולבקר בהיכלו.

 הנה עבד עבדים, לפני מלך מלכים,
 עומד וידיו כבדים, ודמעיו נהלכים,
 וכל יצוריו לך מודים, בעוד חייו נמשכים,
 וכל אבריו לך קודים,
 ומשתחוים ומברכים,
 סלח לרוע מעללו,
 אשר כחול משקלו,
 לחזות בנועם ד', ולבקר בהיכלו.


יזכני ד' ברחמיו, לשוב לפניו בתשובה שלמה, ואל ינעלו לפני השערים הפתוחים כים, כי גדלו ועצמו חסדיו.
 עזרני צורי לשוב באמת אליך, מכל אשר חטאתי לפניך בדברים הנוגעים לשמים, כי אתה רב סליחות. וישע תשגבני לתקן את כל מעוותי במה שנוגע בין אדם לחבירו. הזכירני נא את כל חובותי, והמצא לי דרכים טובים איך להוציא מן הכח אל הפועל את כל תשלומי חובותי בכל הפרטים.


 הנה חזיון קו
 מתעקם כתו שאלה,
 והשאלה נוקבת
 עד תהום נשמתי,
 האוכל שאוב עוד
 רעיון ממעיני.


 האם המסגרים
 שסוגרו על ידם
 דלתי רוחי,
 לא העלו עדנה חלודה,
 האוכל עוד לפתוח
 את לבבי, פתוח לרוחה.


 תקותי תחייני
 כי עוד ארומם,
 כי עוד אתהלכה ברחבה,
 ובמרחבי שפרירים
 חזון עוד אראה.
 ועוד לבטא בשפה ברורה
 עוד כח בי יבא,
 ועוד ישמע עם רב
 ויאזין לקול הגיוני.
 ועוד ירעש לב עם
 לתחית קדשיו.
 עוד יפוח הרוח,
 רוח חיים בציון,
 עוד ינשא ברמה
 דגל ירושלים.
 וכחות כפולים
 יתוספו בתחיה,
 וחול יאמץ קודש,
 וקודש את חול יעדן ויקדש,
 ובצלצלי שמע
 ממדינה למדינה
 ישמע קול מאויי


<h1>פנקס "ירושלים תרצ"ג"</h1>

<h2>א</h2>
נפשי כמהה לאור עליון, לאור אין סוף, לאור אלהים אמת, אלהי חיי. אלהים חיים, חי העולמים. והכמהון אוכל את כחי החומרי והרוחני, כי אין לי כשרון ולא הכנה ראויה איך לספק את המילוי של הכמהון הגדול הזה. והנני מלא התנפלות לפני מלך עולמים, הפותח את ידו ומשביע לכל חי רצון, השביע נא רצוני והשביעני באור יפעתך, ומלא את צמאוני לאורך, האר פניך ונושעה.

<h2>ב</h2>
מי זה יעצר בעדי, מדוע לא אגלה על הכתב את כל שרעפי, את כל הגיגי נפשי היותר טמירים. מי הוא המעכב, מי הוא האוסר את הרעיון בתוך קליפתו ואינו מניחו לצאת לאויר העולם, מי הוא המחנק את היפעות של חיי הנפש ואינו מניחם להתגלות בכל פאר שלל צבעי אורותיהם. כחותי הרוחניים בקרבי שואגים מרוב יגונם. הם מרגישים את עצמם כאסירים יושבי כלא, ואסירי עוני אלה הם קובלים כי לא בצדק ולא במשפט הם אסורים. הדין עמם, והיושר והצדק הוא על צדם. הם אומרים להתפרץ בכח, להפיל קירות בית שבים, לצאת לחירות עולם, לרון ברום קול את רנתם הגדולה, הקדושה, העליזה, מלאה עזיז החיים, חיי הקודש והטוהר, חיי התפארת, חיי צהלת כל עולמים, חיי גאון ד' אשר בו יתענגו ברב טוב. הוי, מתי, מתי תבא גאולתם. מתי, מתי אהיה מדבר וכותב את כל אשר ירחש לבי, אדברה וירוח לי, תהלת ד' ידבר פי, והפה ידבר כל אשר הלב הוגה, והעט יפרש את כל הגנוז במעמק הרעיון, ומאפלה יצא אור, אור, אור, אור. ד' אורי וישעי ממי אירא. ד' אור לי.

<h2>ג</h2>
שני דרכים ישנם לבא לידי טהרה. דרך אחד הוא לדקדק בפרטי המדות, לישרם, לכוננם באופן שיהיו מטוהרים, ומהשפעתם נעשו החיים בכלל טהורים. והדרך השני הוא להסתכל בהסתכלות שכלית, ולהעלות את הנשמה למעלה עליונה באור ד', ועל ידי זה ממילא המדות מתעלות בצורה כללית, מפני שמקורן נעשה מבורך ומתוך המקור של גידולן הרי הן מתברכות מאיליהן. ואף על פי שאין אפשרות להפטר בשום אופן מהשגחה מדוייקת על פרטי המדות גם בהיות ההשפעה של ההתעלות הרוחנית באה משטפה העליון המלא אור השכל, אבל אז הענין הזה הוא רק באופן נטפל, בתור סעד ועזר, אבל עיקר הכח של הטהרה בא מתוך ההופעה השכלית, שהאדם בכל מהותו מתעלה על ידה.

<h2>ד</h2>
כל אדם יש לו המסלול שלו שעל ידו הוא בא לאשרו, לתכלית הוייתו, שבו הוא מתדבק ליוצרו, ולא יוכל לבא למגמת חפצו במסלול אחר, אף על פי שהוא מסלול ישר בעד אחרים. על כן צריך כל אחד להיות מוקיר מאד את מסלולו המיוחד. וזה הדבר נוהג באיש פרטי, וקל וחומר בכללות עם, שכפי ההתעלות וההתרבות של הכלל לעומת הפרט, ככה תתגדל החובה והדיוק הנמרץ לשמור את המסלול המיוחד שעל ידו הכלל כולו מוצא בו אושר רב.

<h2>ה</h2>
כל הגה וכל ניב אשר יעלה בנפש ויפול ברעיון, והוא מלא לשד קודש, מוכרח הוא להתקבל ברצון, להעבד בשכל, להשתרש במעשה, ולהאחז בתור קנין בחיים, וגם להכתב על הספר להיות למשמרת קודש לעולמים. אשרי אנוש יעשה זאת.

<h2>ו</h2>
עומק הרום ועומק התחתית, זה בזה הם אחוזים. כל נקודה מרומית שהיא חסרה לנו הננו טועים ותועים על ידה במהלכים של עומק התחתית של החיים ושל העולם, וכל נקודה תחתיתית שהיא מתבררת לנו הרי אנחנו מתכשרים על ידה להיות מופעים מאור הבהיר של עומק הרום. על כן טוב אשר תאחוז בזה, וגם מזה אל תנח ידיך.

<h2>ז</h2>
מגמתנו היא תמיד מכוונת לא רק להגאל מתוך מצרים, לא אך להתרפאות ממכות ולהנצל ממדוים, לא רק לצאת ממסגרות העוני וממחשכי העורון. לא השקיקה השלילית לבדה. היא מדכאה את הנפש ואינה נותנת סיפוק לחיים. לא בשביל כך יצרנו יוצר כל, הטוב והמטיב, אב הרחום, מקור כל החסד, כל האהבה וכל הרחמים. רק הננו שואפים להיות מלאים גדלות, עושר גדול בנשמה, חיים רעננים מלאים זהרה בכל פינות שאנו פונים, עדן ועונג אין קץ בכל נשימה שאנו נושמים, עדנת אין די ממקור חיי כל העולמים. אליך, רק אליך ד', רק לגדלך אדרש אוחיל ואצפה. ולארץ ישראל הננו באים, ולגאולה אנו מיחלים, ולפדות נשמה אנו עורגים, לא להנצל מכבלי הגלות, ולא להמלט מכיעורי מכאוביה המנבלים, לא, ליותר מזה באין ערוך, לשם החשפת האורה כולה, לשם הזרמת זרמי חיי עד ממקור קודש הקדשים, ממקור ישראל, ממקור נשמתו העליונה, ממקור אהבת עונג צור עולמים אשר מאיר הוא לנו בקרני הוד ארץ חמדה, ארץ הקודש, ארץ החיים וארץ האורה. נכספה וגם כלתה נפשי לחצרות ד', לבי ובשרי ירננו אל אל חי. אשרינו, ברוכים אנו ומאושרים אושר עולמים וגאון נצח נצחים. אשריך ישראל, מי כמוך עם נושע בד'. אשריך ישראל, אשריך, אשריך.

<h2>ח</h2>
כל מחשבה יש בה הרבה שכבות ושדרות זו למעלה מזו. רק שדרה אחת מתגלה היא בקליטת ההכרה ועל ידה אנו יודעים מה שאנו חושבים, אבל הרבה שדרות הן טמונות באותה המחשבה עצמה, מתחת לכח ההכרה, וכל עצמותינו היא חדורה בהן, והיא נפעלת על ידן ופועלת בהן. כל מה שנתקרב יותר אל האור השכלי, אל טהרתה של הנשמה, יתגלו לפנינו מכל מחשבה הרבה שדרות יותר עליונות ויותר טמירות, יותר גדולות בערכן ויותר נכבדות בהשפעתן. אשרי הולך בדרך תמים, המקדש ארחותיו ומישר את מהלך חייו המעשיים והרוחניים, כי הוא מתעלה למדרגה זו שכל מחשבה אשר יתפוש אותה, תגלה לו בשפעת העושר של שדרותיה הרבות, ויאירו על ידה כל בתי נפשו באור יקרות, וסוד ד' ליראיו.

<h2>ט</h2>
התשוקה העליונה לחזות בנועם ד', בהופעות נשמות חדשות אשר יאירו באור המופלא, עד שהתוכן של כל הנשמות היותר עליונות של עכשיו רק כנפש הבהמה יחשבו לעומת אותו אור החכמה, אותו עז החיים בבהירות קדשן, לגבי אותן הנשמות החדשות אשר תופענה בתיקון העולם – היא מאמצת בנו את כח הצפייה להתגבר על כל המכשולים. עין לא ראתה אלהים זולתיך, יעשה למחכה לו.

<h2>י</h2>
ההבדלה שבין קודש לקודש היא הרבה יותר עמוקה, יותר גדולה ויותר נפלאה, מההבדלה שבין קודש לחול. הנושא של החול איננו כדאי כלל לקבל אל תוכו את אותו הגודל של ההבדלה התהומית שהקודש יכול לקבלו. חלוקי המדרגות של ושבתם וראיתם בין צדיק לרשע בין עובד אלהים לאשר לא עבדו, המבדילה בכל כך דקות בין שונה פרקו מאה פעמים לשונה פרקו מאה פעמים ואחד, הם החילוקים היותר עצומים, מה שאין הפה יכול לדבר ולא הלב יכול לחשוב. ודוקא כשהכל יבוא לתיקונו, והכל יתברר במילואו וטובו, ולא יהיה בעולם רק טוב ועדנת ד', אז יבורר הדבר כי אך פרי לצדיק, ויתיצבו הגבולות של החופות אשר כל אחת מהנה היא מלאה כבוד אין קץ, ודוקא אז כל אחד נכוה מחופתו של חבירו. קנאת ד' צבאות תעשה זאת.

<h2>יא</h2>
תיכף כשאנו נגשים למחשבות קדושות ונעלות, בין מצד הרגש הנפשי המעורר אותנו להתרומם אל מרום הקדושה והאידיאליות, בין מצד ההכרה השכלית המופיעה בנו להאיר לנו את אופק החיים, בין מצד ההארה החיונית הספוגה בכל מהותנו המתנשאת בקרבנו לעתים לשיגוב עליון, מיד אנו צריכים להכיר את עצמנו שרויים בחופש מלא, כי אין לך בן חורין אלא מי שעוסק בתלמוד תורה, וחידורה של אור התורה בקרבנו זהו התמצית העליון המתקבץ מכל עסק התורה שלנו ושל הכלל כולו. על כן לא יוכל אז שום ענן חושך להיות מאפיל עלינו את דרך הנהרה, לא שום דאגה מדאגות העולם והחיים, ולא שום דאגה מכל ענין רוחני פרטי או כללי, כי הרי אור גאולה בא לנו, אורו של משיח, אור אל עליון, אור מקור הטוב, מקור האהבה והשמחה, העונג והעדן. נתגלתה אז בקרבנו הנתיבה, נתיבת האמת, נתיבת החיים העליונים אשר עליהם תערוג נפש כל חי.

<h2>יב</h2>
אם חובות רבים באים ומצטברים בקרבנו, אם נשמתנו דורשת מאתנו המון מעשים טובים, גלי גלים של למודים שונים, נהרות איתנים של דרישות להגשמת הטוב סוערים בקרבנו וידינו קצרות, וכל חלק דורש מאתנו את השלמתו ואין אנו יודעים איך לפנות, באיזה דבר נעסוק, מאיזה דבר נתחיל, מה נאחז ומה נעזוב, ונפשנו סוערת נודדת מסעיף לסעיף באפס מרגע, אז הננו נסים להחסות בצל הרצון העליון על כל, בצל שדי, בחביון העז האלהי, ששם קולי קולות יהמיו בכל ההתאמה, ורצוני רצונות יזרמו בלא עיבוט ובלא התעכבות. לא יצר מהלך אחד על חבירו, כי גדול המרחב שאין לו סוף, וכל המהלכים כולם מופיעים אור חיים וישע. שתי בד' אלהים מחסי, לספר כל מלאכותיך.

<h2>יג</h2>
כשם שהמחשבה המצטרפת לכתיבת ספר, תפילין ומזוזה, מאירה את אור ד' בנפש המקיים את המצות הללו בצורת קדושת אותיות וקליטה שכלית עליונה, כן המחשבה של שמירת המצה, וביחוד מצת המצוה, מופיעה אור קודש חיוני בצורה של הויה חיותית, המקלטת אור אלהי, וקדושת טבע אמונה טהורה ההולכת בדרך ישרה דרך כל מערכות הדורות, מאותו האור הגדול שהופיע באותה השעה שלא הספיק בצקם של אבותינו להחמיץ עד שנגלה עליהם מלך מלכי המלכים הקב"ה וגאלם.

<h2>יד</h2>
ישנן מחשבות שהן מנשאות את כלל הקדושה, וישנן מחשבות שהן מבליטות את הפרטים. ולפעמים הן בטבען כמו סותרות זו את זו. כי בזמן שרק המחשבה הכללית מופיעה יש שהפרטים מתעלמים מפני שטף האורה של הכלל, ואף על פי שהנשמה מתענגת בנועם ד' והנפש מתמלאת זיו עליון, אבל הפרטים נעשים בלתי נתפסים. ובעת אשר מחשבת הפרטים מתגברת, אז הכללים מתרחקים, ואין המאור העליון של הנשמה מתגלה בבהירות זהרו. ובשביל כך צריך האדם תמיד למצא מסילה בין אלה שתי התביעות העליונות, ששתיהן מוכרחות להופיע באור קדושה על נשמת האדם, כדי שתהיה תכונתה שלמה באור הכלליות ובאור הפרטיות, ויחדו יהיו תמים.

<h2>טו</h2>
אם מצד הנשמה ישנה כבר ההכנה לשמחה בד', ולהתענג על נועם אהבתו ואור השגתו העליונה, רק שהחלישות או עכירות הגופנית היא מעכבת מהתגלות האורה בבליטה מוכרת, אז העצם כבר מוכן, והמקרה הוא החוצץ. צריכים לדעת שהערך העצמי הוא העיקר, ולהיות בטוח שאור ד' מאיר כבר בנשמה, אף על פי שהוא לכאורה נעלם, כי רק פומא הוא דכייב ליה.

<h2>טז</h2>
ישנם צדיקים חכמים כאלה, שמוחם ולבם וכל חיותם הוא מלא תמיד מחשבות ורצונות באלהות, ובשביל כך אינם יכולים להכניס שום דבר מוגבל לתוך נפשם, ולא לקבע להם למודים קצובים, וההתייחדות במעשים מוגבלים אפילו היותר קדושים קשה להם, מפני הקצב שבדברים שהם בטבעם בעלי גבול. רק מגודל אהבת השם יתברך ויראתו מתבטלים אצלם העיכובים הללו, כדי להוציא מן הכח אל הפועל את העבודות המוגבלות שעל פי התורה. ואותו השטף הרוחני העודף, המעכב את ההגבלות, הוא נעשה כמו יבשת, והם עוברים בו כמו עוברי הים ממש, ורואים מתוכו את גאות ד' של גילוי שכינה. זה אלי ואנוהו, אלהי אבי וארוממנהו. אשרי העם שככה לו, אשרי העם שד' אלהיו.

<h2>יז</h2>
יש שמפני השטפים הגדולים שהנפש שוטפת ממקור עצמותה אורים רבים וגדולים שאין להם קץ, אי אפשר כלל להסתכל במה שמחוץ לנפש. ובראשית המצב יהיה נדמה כאילו מסתגרים באיזה סוגר ומאסר המונע את ההסתכלות מכל המרחב ההויתי, אבל כאשר יכונן הלב על מעמדו הפנימי, ימצא שכל המרחבים שהנפש כל כך שוקקת אליהם, הנם באמת נמצאים בקרבה פנימה.

<h2>יח</h2>
לפניך שיחי אשפוך, רבון כל העולמים. לא תעכבני גדולתך לגשת אליך, כי הלא הגדולה היא הענוה, ואין סוף להנה כמו לכל מדותיך. ידיעתי בשפלותי ואפסותי, גם כן לא ימנעו בעדי את העז לקרבה אליך, אור החיים ומקור הטוב, כי אין קץ לגודל אשר ירחש לבבי אלי באשר אני אחד מיצוריך. ואם כי יש בבריאותיך כאלה שאני מביט עליהם מגבוה והם נקלים בעיני, הלא רק סכלותי גורמת לכך. ואתה, מקור החכמה, הלא תדע גדולתך לבדך, ובכח הגודל הזה הלא נערכים הם באמת כל ברואיך, כאשר הם מעשיך, אל גדול ונורא. וגם אני די לי הגודל להחשב אחד ממעשי ידיך, שהוא מכסה על כל מגרעותי. והנני בחרדת קודש נגש אליך מלכי, הושיעני, מכל פשעי הצילני ומכל אויבי פדני, הושיעה נא, הושיעה נא, אב רחום וחנון על כל המעשים. לד' הישועה, על עמך ברכתך סלה.

<h2>יט</h2>
כשמרגישים את אחדות הכלל בקדושה, מעלים בזה את כל המחשבות החומריות שהן צבורות בתוך הארג של הרעיון הצבורי, בין ביחש להלאומיות הפרטית של האומה, בין ביחש לכל האנושיות ולכל הבריות כולן. ולפי טהרתה וקדושתה של מחשבה זו בקדושתה בלב בחירי הדור, הרי המחשבה הכוללת וכל סעיפיה מתעלים ומתקדשים, ומקדשים ומעדנים עמן את נושאיהן ואת כל המטפלים בהגשמתן.

<h2>כ</h2>
יסוד היראה מכל חטא הוא סילוק הדעת, שהחטא גורם בהכרח הרחקת האור האלהי מנשמת האדם, ולפי זה מכל העולם לפי הערך, שהוא דבר מכאיב יותר מכל מיני ההשחתות שיכולות להמצא בעולם, כי מניעת הטוב הגמור הוא הרע היותר נורא, וטוב חסדך מחיים. וצריך לדעת שכל השלשלת של החיים על פי הוצאתם אל הפועל במעשים ברגשות ובמחשבות, היא מעבירה אלינו את האור האלהי, מקור החיים ומקור כל העדן ורוממות כל אושר עליון. וכפי מה שיחסרו חוליות בתוך הרתוק של השלשלת הקדושה הזאת, ככה ימנע אותו אור חיי החיים מהופיע. על כן תמיד יהיו עינינו ולבנו נטויות למלאות את הטבעות של שלשלת החיים, ולהשמר מכל דבר המפריד את הרתוק הקדוש, כדי שאור הדעת האלהי יהיה תמיד שופע ומאיר עלינו בכל שפעת אורותיו כלולי החמדה, מרווי העדנים הצחים. דודי צח ואדום. ומזה באה שימת הלב העמוקה, לא רק על הזהירות מכל חטא ועון, מכל פגם וחסרון, אלא גם על הזריזות במצות, במעשים טובים, במדות טובות בפועל ובמעשה, בקנין וברגש, כי רק מכל אלה תבא שלשלת הקדש לידי שכלולה. ואור אלהים נעים בנעימות קודש, צח ומצוחצח, יופיע עלינו ועל כל מעשיו לנצח. חזקו ויאמץ לבבכם כל המייחלים לד'. אשרי איש ירא ד', במצותיו חפץ מאד. והאור העליון האלהי, הוא עצמיות המצות, פנימיות חילם ונועם לשדם. עין לא ראתה אלוהים זולתך יעשה למחכה לו. 

<h2>כא</h2>
בדיעות גם כן שולט החק של העדר קודם להויה. וכשאנו רואים רוחות בני אדם תוססות, ודיעות מוחזקות וחסינות מתרופפות, מיד אנחנו צריכים להיות צופים לחידושים ביצירת הרוח. ואין ספק שהחידושים הם למטרת הטבה, כי כח של מעשה בראשית שהיה הקב"ה בונה עולמות ומחריבן, בונה עולמות ומחריבן, עד דאמר על עולם מתאים למטרת הטוב הקיים דין הניין לי, ככה הולכת היא התכונה היצירתית. גם בהמשך הזמנים והדורות, בזמן שנצטברו הרבה סיגים במערכה של ספירה רוחנית, אפילו כשתהיה קדושה ורוממה, מוכרח רעם של שבירות להיות הולך ומתפרץ. וזה הוא אות מבשר לידת רוח חדש, שיקים בנינים חדשים הרבה יותר משוכללים מאלה שכבר קדמו.

על כן אל יפול רוחנו בעת אשר נחזה משברים ופרצות בהליכות הרוח המהרס הרבה מן הטוב הקיים, כי לא תוכן של חורבן מבשר הוא המשבר, רק תוכן של חידוש צורה ובשורה של שכלול חדש, אשר בהגמרו יהיה כחו אמיץ לסלק את כל הסיגים ולהוציא לצורף כלי, כולו טהור. והיה סחרה ואתננה קודש לד', כי ליושבים לפני ד' יהיה סחרה לאכל לשבעה, ולמכסה עתיק.

<h2>כב</h2>
הישיבות יש להן בודאי תפקיד גדול בתקומתה של היהדות. כל זמן שקול התורה נשמע בישיבות בישראל, לא יוכל כל צר ואויב לומר שרוח האומה נבקה חס ושלום.

אמנם חובת השעה היא להגדיל את הכח היוצר בהישיבות. עומדים אנו בתקופת זמן כזאת שכל כשרון הוא נתבע להיות מתגלה ומתגשם גם בחיים המעשיים. גם בין המלומדים שבאומות העולם היו זמנים שלמדו חכמתם בעל פה, ולא הרבה דאגו לשום את דבריהם בספרים כתובים, וקל וחומר בישראל שכתיבת תורה שבעל פה היה דבר האסור. והנה נתחדשו הזמנים, והכל כעת עומד הוא על הכתב ועל הדפוס, בתי המדרש המיוחדים למדעים נותנים הם בזמן הזה מזמן לזמן את עבודותיהם בצורה כתובה ונדפסת, והכרח הוא שלא יגרע חלק התורה ההולכת ומתרחבת בין כותלי הישיבות, והכתב והדפוס מוכרח הוא לקבוע לו גם בהן את מקומו הראוי. אמנם ישנם ספרים ההולכים ומתחברים, נכתבים ונדפסים מיחידים, אבל עדיין לא באו הדברים לידי מעמד קבוע, שהישיבות בתור בתי מדרשי התורה שהן תהיינה יוצרות כותבות ומדפיסות לפרסם ברבים את תוצרותיהן. ואם נעשו בזה גם כן אולי איזה נסיונות, הנם בצורה מקרית, ולא בתור התגלות שיטה קבועה בחיי התורה וקיבוציה בימינו. והנה עמד על השאלה הזאת אחד מגדולי הנדיבים, תומכי התורה שבישראל, הוא רבי ישראל אהרן הרי פישל מנוייארק, הנודע בנדבותיו הגדולות בכלל, ובמה שנוגע לחזוק התורה בפרט. וזה מקרוב החליט ליסד יסוד מוסד בירושלים בשם "מכון הרי פישל לדרישת התלמוד", שתהיה ישיבה מיוחדת, מבחירי בעלי הכשרון שבצעירי בני הישיבות, אלה היוצרים בעלי החידוש, הישרים, שהם יהוו את הישיבה בכיוון מיוחד, לאצור את חידושיהם אשר יוציאו בכשרונם ועמלם על שדי התורה, ובמשך הזמן יהיו החדושים היותר מצורפים מהם גם כן נדפסים ומתפרסמים בישראל מהקרן המיוחד להמוסד של הנדיב הזה. והנה אם לא היה בא נדיבנו רק כדי לחדש את החידוש הזה בלבד, לפאר כבודה של תורה על ידי נתינת מקום קבוע להפריית המחשבה התורנית ולאצרה בתור נכסי צאן ברזל בספרות קדשנו, די לו ברכה מאת ד', ותהילת כל ישרי לב בישראל ובאדם הישרים בלבותם.

אבל רוח הנדיבות אשר בלב הנדיב הנעלה הזה היא מצורפת עם הדאגה לרוממות קרן התורה לא רק בצורה של נתינת מקום לפרי רוח התורה הבאים לשעשע את קהל הקוראים בשעשועים דאורייתא בציצים ופרחים בלבד, אלא עוד ליותר מזה כונן את מבטו במוסדו המצויין והמיוחד במינו, והוא להביא על ידי הכח היצירתי אשר יגדל במוסד הנשגב הזה, לא רק כבוד, כי אם גם וביחוד תועלת מעשית וברכה רבה למערכת התורה בפינתה העיקרית, שהיא ההלכה למעשה וכל ענפיה, מיסוד התלמודים הבבלי והירושלמי, התוספתא ומדרשי ההלכה, ושיטות הראשונים וגדולי האחרונים המקושרים עמם, עד מסקנת הפוסקים מדורות הראשונים עד דורותינו. ויחד עם זה יכנסו בכלל העבודה הספרותית התלמודית של מכון זה גם יתר המקצועות אשר לתורה וחכמת ישראל, אשר יתיחדו בהם בחירי בני התורה הצעירים, כל אחד במקצועו, על פי התכנית המפורטה שכבר הוכנו יסודותיה מראש, שפרטי הדברים יתבארו בהתכנית אשר לנשיא הישיבה. והקרן של הישיבה נועדה גם לדאוג ליצירות הגדולות והכלליות אשר יוצרו על פי תכניתה, שיצאו לאור אחרי ביקור מדוייק של ועד המועצה אשר תתכונן מגדולי הדור יחד עם הועד אשר להנהלת המכון הנעלה הזה.

 
<h2>מצה זו - כג</h2>

מצה זו שאנו אוכלים על שום מה, על שום שלא הספיק בצקם של אבותינו להחמיץ עד שנגלה עליהם מלך מלכי המלכים הקדוש ברוך הוא וגאלם. (הגדה)

"נצח ישראל לא ישקר", האמת הוא הנצח. אין תמורה באמת, ואין עבר בנצח. לעד ולעולם קיים הוא אות הנצח. ועם עולם אשר נטעו יוצרו כולו זרע אמת, הנצח הוא גורלו, וגם עברו קיים הוא לנצח.


מגרגרי אבקי הזנה, מקמח או סולת, בהתאחדם על ידי זילוף המים לתוכם, יבא הבצק, זה החומר אשר יובא באש והיה ללחם, היסוד המזין, הממשיך את חיי האדם בצורתו המפותחה. ככה היה מצב ישראל בהיותו בלוע בעבדות מצרים, באין תורה, באפס נשמת חיים שיש בה לשד לאחד על ידו את גרגרי הנפשות המפורדות, להעשות כולו מוצק אחד, בעל כח לתן חיים ותקומה לגוי עומד לנס עמים, העתיד לא רק להחיות את עצמו לעולמים, אלא גם לתן חיי עולם לכל האנושיות כולה במשך הדורות ושטפם, מהחל עד כלה באחרית הימים.


וכח חיים אדירים זה, הוצק ביסודו באותה השעה הנצחית הגדולה, בשעה שנגלה על אבותינו מלך מלכי המלכים הקב"ה וגאלם. שטף החיים העליונים ממי הבריכה העליונה, שהופיע מגילוי שכינה אשר אין האנושיות כולה יודעת להמשיל לו דוגמא, אִחֵד בפעם אחת את הגרגרים הגוייתיים והנפשיים והפכם למוצק גבוש אחד, לעשות ממנו את העם היחידי שהוא מקור מחית העולם לעדי עד.


ובצקם של אבותינו לא יכול היה להשתנות מצביונו, כי לא הספיק בצקם של אבותינו להחמיץ עד שנגלה עליהם מלך מלכי המלכים הקב"ה וגאלם. והגאולה בלבת אישה העמידה את בצקת העם בצביונו הנצחי, ורוממתו מעל לכל שינויים ותמורות. הננו שומרים את חוקת החג הקדוש, חג המצות, לדורותינו, ורשמי הגאולה של שעת הנצח חוזרים ומופיעים עלינו בכל זהרם בליל התקדש חג, וממשיכים הם את זיום בכל משך ימי החג הגדול והקדוש, חג חירות עולמים אשר לעם עולמים.


וידעו כל אלה אשר לבבם אטומה, וישמעו נא כל אלה אשר אזנם ערלה, כי משמרת המצות יונקת היא את חילה לדורות מאותה המשמרת הנצחית של שעת הנצח של הופעת הגאולה אשר לא הספיק בצקם של אבותינו להחמיץ, ובכח זה גם בצקם של בנינו לא יחמיץ לעולמים. שוא לכם טחי תפל, המתאמצים להחמיץ נפשות שנלושו באותו הבצק הנצחי אשר לא הספיק להחמיץ. כל תרבות האדם, לחם החול, חמץ הוא. התמורות מושלות עליו, וצביונותיו משתנים הם על ידי גלגלי הזמנים. לא כן נצח ישראל אשר לא ישקר ולא ינחם, הולך הוא במסילתו הישרה על אף מנדיו, וכל מטילי ארס השאור בעיסתו הצחה, המצה הנצחית, אשר לא הספיקה, ולעולם לא תספיק להחמיץ.

זכרו זאת דור בנינו בגולה וקל וחומר בארץ, בכל הזמנים והעתים וקל וחומר בעת הרת עולם זו, בשעה שהֵדם של צלצלי הנצח הבאים מקול גאולת העולמים, באים עלינו מתוך שטף של יסורים ומכאובים נוראים. זכרו והתאוששו, שמרו ושמרתם את המצות, שמרו משמרת ליל שמורים, ודעו כי גם אם תעלה על לבכם מחשבת תפל לשנות את בצקם של אבותינו, שהיא בצקם של בנינו ובני בנינו לעד, לא יועילו כל מעשיכם, כי לא הספיק בצקם של אבותינו להחמיץ, ולעד לא תתחמץ עיסתנו הכללית, אך תעמוד ברוחה ובטעמה מלאה רעננות וחיים, וכיום צאתך מארץ מצרים אראנו נפלאות. גדלו נא אור נשמתכם העזיזה, הכינו לב לקבל את הרושם האדיר של מצה זו שאנו אוכלים על שום מה שלא הספיק בצקם של אבותינו להחמיץ עד שנגלה עליהם מלך מלכי המלכים הקדוש ברוך הוא וגאלם.

 
<h2>בין עבדות לחירות - כד.  <h2>

כשאנו מונים את ההבדלות המפורשות, המבדיל בין קודש לחול, בין אור לחושך, בין ישראל לעמים, בין יום השביעי לששת ימי המעשה, אנו דנים מהם גם על כללות ההבדלות שאנו חייבים להבדיל גם בדברים שאינם מפורשים, ונלמוד סתום מן המפורש. אחד הדברים הראויים להיות נחשבים בסוגי ההבדלות, הוא תוכן ההבדלה שבין עבדות לחירות. לא כל כך נקל הוא לתפוש את המושג של עבדות בכל מלואו והקיפו, עד כדי להכיר איך להפטר מכבליו ולעמוד על המרחב של החירות, לצאת מכלל הארור של עבד ולבא לכלל הברוך של בן חורין. לא מלאכה קלה היא גם כן ההכרה של מושג החירות במילואו והיקיפו, עד כדי הבירור להיות נקשר בחירות של אמת, ולא להכשל בחירות מזויפת שהיא הרבה גרועה ושפלה מכל עבדות. הדבר הזה נוהג בכל איש פרטי, באופיו המיוחד ובאורח חייו המעשיים והמחשבתיים, ונוהג באופן יותר עליון ויותר כללי באומה בכללותה.

וכשאנו בודקים את החמץ לאור הנר, אנו בודקים גם כן את חדרי הלב, לבער אחרי חומצת העבדות שנדבקה בנפשותינו, למען נוכל להכנס אל חוג האורה של חג חירותנו ברוממות נפש, נקיים מכל כתם של העבדות, בין של אותה העבדות הגלויה המשפילה את הוד הנפש ומעכירה את אצילות הרוח, ובין אותה העבדות הכמוסה, המזדייפת על ידי צבעים מזוייפים של חירות שטחי תפל מתעים על ידם את ההמון העור.

עבדים היינו לפרעה במצרים, והמרור המוזכר לעבדות על שם שמררו המצרים את חיי אבותינו במצרים. העבד שנפשו היא עבדותית, חייו הם שפלים, אבל אינם מרים. לא תוכל הנפש העבדותית להרגיש את היסורים שבשפלות שבעבדות, כי השפלות הזאת הלא מתאימה היא לתכונתו ואפיו, ויוכל להיות לפעמים גם כן מלא רצון ממנה, ולקרא בשביל כך לא אצא חפשי.

אנו אמנם גם בעבדותינו היינו עבדים משועבדים בלחץ תחת ידי מענים, אבל הזוהר של החירות, האצילות אשר מצד גזענו הקדוש, ממורשת אבות נשיאי אלקים בקרב העמים, לא היה יכול להיות כבוי כולו בקרבנו, על כן היו חיי העבדות חיים מרים לנו. ובכח ירושת קודש זאת הננו מוכנים גם עתה להבחין בין עבדות לחירות, בין מה שהוא מתאים לרוחנו בעצם טהרו, ובין מה שהוא חודר אל חיינו מתוך התמדת השיעבודים והגלויות.

ומתוך רוח החירות ההולכת ונוצרת בקרבנו על אדמת הקודש, במקום אשר יש לנו הצדק המלא לחוש בקרבנו את גדולת החירות בטבעיותה העדינה, נקח לנו אומץ להחיות את כל כחותינו, לכל שדרותינו. ובחג הקדוש הזה, זמן חירותנו, יופיעו עלינו נהורות החירות בעצם טהרתם, להבדיל בין עבדות לחירות, ובין חירות טהורה שהיא חירות של אמת ובין חירות מזוייפת שחותם העבדות חרות עליה בעומק מהותה. והקול היוצא ממעמקי הלב מתוך חדות נפש וכמיהת רוח גם יחד מתוך כל בית ישראל בליל הסדר המרומם, השתא עבדי, לשנה הבאה בני חורין, שהוא נשמע כעת גם אצלינו היושבים על אדמת האומה, קול גדול זה יעורר את הקול הכללי של כל האומה כולה לכל תפוצותיה, להשיב מתוך מעמקי נפש, השתא הכא, לשנה הבאה בארעא דישראל, במהרה בימינו אמן.

<h2>כה</h2>
כשמתקרבים אל הדבקות האלהית, מיד מתפשט רוח השמחה בנשמה, שזהו אור רוח הקודש המעודד את החיים. אבל יחד עם זה מתגנב רוח של דכאות, שנוטה לעצבון, שזה בא מכח צחצוחי הטומאה שגם ברוח הקודש שלנו הנם מתדבקים, עד שאנחנו מתעלים להטהר מהם. אמנם שורש הדברים בא מפני שהיראה האמיתית, שהיא באמת אחת עם האהבה והדבקות האלהית, היא אינה יכולה להתקרב לנו כי אם על ידי הלבוש של הזעזוע, ואפילו במתן תורה נאמר וירא העם וינועו ויעמדו מרחוק. הזעזוע אינו היראה בעצם, אלא לבוש ערפלי המלביש את היראה מצד החסרון של ההגבלה שלנו. אין אנו מוכשרים אמנם לקבל את עושר היראה בלא הלבוש של הזעזוע. ומצד היראה בעצם, אין שום ניצוץ של טומאה יכול להתדבק בה, ויראת ד' טהורה היא, אבל מצד הזעזוע שהוא הלבוש המוכרח של היראה, באים נצוצי טומאה להתדבק, והם גורמים את הדכאון בתוך השמחה הקדושה של יראת ד' הטהורה, שעליה מעיד בתנא דבי אליהו שיראתי היא מתוך שמחתי ושמחתי מתוך יראתי. רק לעתיד לבא, כאשר יתעלו הנשמות והעולמות כולן, תתקיים ההבטחה של והתהלכתי בתוככם והייתי לכם לאלקים, שפירשו בתורת כהנים אטייל עמכם בגן עדן ולא תזדעזעו ממני, יכול לא תיראו ממני, תלמוד לומר והייתי לכם לאלקים. הרי היראה היא מתנה ואושר נצחי, והזעזוע הוא רק לבוש מוכרח, שעתיד הוא להסתלק לעתיד לבא בעת אשר יתקיים האושר של ולא יכנף עוד מוריך והיו עיניך רואות את מוריך. אמנם גם בזמן הזה כל ההתעלות תלויה היא בהידיעה הברורה המבדילה בין היראה הגרעינית, ובין הזעזוע הקליפתית שהיא בבחינת לבוש להאור של היראה. כל אלה שאינם מבחינים, לוקחים את הזעזוע במקום היראה, עד שהיראה הטהורה אינה מורגשת ומוכרה אצלם כלל, ונמצא שהם נופלים במצולת הקליפה והלבוש. אף על פי שהקליפה הזאת דקה היא מאד, יש בה לפי ערכנו קדושה רבה, אבל היא רחוקה מאושר העליון, וקל וחומר שאין באים על ידה לקדושת הקו הממשיך את אור החיים מתוך המעין הנובע של והתהלכתי בתוככם, אטייל עמכם בגן עדן ולא תזדעזעו ממני. כל היסוד של עיקבתא דמשיחא וכל החוצפא שלה, היא בחינת צואת הכלבים שמעבדים על ידה את העורות לכתוב עליהם ספרי תורה תפילין ומזוזות, האמור בברייתא דפרק שירה, והיינו שמהם ניקח כחות להפריד לפחות בין היראה להזעזוע גם בזמן הזה, ולטעום את הטעם מעין עולם הבא של הטיול בגן עדן במדריגת והתהלכתי בתוככם אטייל עמכם בגן עדן ולא תזדעזעו ממני. אבל דוקא בזה תתנוצץ היראה בכל הוד גבורתה, בלא שום דכאון ועצב כלל, כי אם יראתי מתוך שמחתי ושמחתי מתוך יראתי. ועל ידי זה יתעלה גם כן כל הדור דעקבתא דמשיחא, שעל ידי חוצפא דידיה מתגלגל והולך הזכות הגדול הזה, שזהו אור זרוע לצדיק ולישרי לב שמחה.

<h2>כו</h2>
מושג הבטחון הוא מקושר עם מושג ההכרה. הידיעה בטוב הבורא, ההכרה בקשר החיים של כל העולמים וכל הפרטים שבהם והאדם עצמו עם פרטיו כולם, עם אור ד', עם שפעת החיים הנובעים ושוטפים ממקור חיי העולמים, היא המביאה לידי בטחון. והבטחון במדריגתו, עומד הוא בצורה שוה במשקלה עם ההכרה והידיעה שבנפש האדם, וכפי מדת הקישור של הידיעה ועמקה, ככה מתגדלת מדת הבטחון שלו.

ישנה אמנם מדריגה עליונה שהיא למעלה מהבטחון, מפני שהיא למעלה מכל הכרה, ומכל מקום האדם מקושר בה בכל מהות חייו העליונים. זה כבר נמצא בגבול האמונה, שהוא תוכן עליון למעלה מתוכן הבטחון, כמו שהוא למעלה מתוכן ההכרה. רזי עולם ביסודם לא נמסרו לידיעה והכרה. מעשה ד' מראש ועד סוף, אינם בגדר של ידיעה, ועל כן הקשר עם ההויה בכללה, עם ההופעות המעשיות שלה שהן נובעות ממקום רזי עולם העליונים, מקושרים הם עם אמונה שהיא למעלה מן הבטחון. שכן ארץ ורעה אמונה. אמונות זה סדר זרעים, שמאמין בחי העולמים וזורע. יש גבול לבטחון, אבל אין גבול לאמונה. הבטחון בא מאור הפנימי שהכלי מצמצמו, והאמונה – ואמונתך סביבותיך. אמנם על הבטחון נאמר בטחו בד' עדי עד כי ביה ד' צור עולמים. יש כאן עד, ולמעלה מהעד, למעלה מהגבול, שהוא גם כן למעלה מכל מדה של גבול מוגבל, עדי עד, שם האמונה מאירה לדור ודור. רבה אמונתיך.

<h2>המכון <h2>

כעת, בזמן התסיסה העולמית הגדולה, בימים שהתנודדות רבה מורגשת בכל העולם בכל המצבים, במצב הלאומי, החברותי, הכלכלי והרוחני גם יחד, והסאון של החיים בהגיעו גם אל תוך מחנה ישראל הקים לנו סערות רבות עוז וגדולות ערך בכל ארצות הגולה, המשבר הכספי בא עד מחנק, ונקודת ההצלה שהתחילה לזרוח בארץ ישראל היא מוקפת כל כך הפרעות נוראיות מבפנים ומבחוץ. והנה אנשי מעשה מעברים שונים, גם בקרבנו, אוחזים בידם משוטות, מטפחים בהם על פני המים הזדונים של ים המרקחה הציבורית שלנו, מניעים הם הנה והנה את ספינתה של כנסת ישראל המתאבקת עם הגלים השובבים אשר סבוה מסביב, אבל כיוון ההגה עדיין מסופק הוא, ופרישת התרנים כלפי הרוח הסוער גם כן לא נסתדרה באופן מוסכם.


אמנם דבר אחד הוא לנו ברור, שאנו צריכים לשום אל לב על רוח החיים העקרי שבישראל שלא יפוג, לב האומה, המנצח על כח החיים שלה, שלא יחלש וימוט מרפיון כח ומחוסר מזון המתאים אליו. השרידים הנאמנים לרוח ישראל בטהרתו, הנפוצים פה ושם, חותרים לבקש דרכים איך לחזק את עמדת הרוח. הכרה חדורה ובטוחה, מוסכמת היא מכל גדולי ישראל, כי אחת היא תחבולת הקיום לנו – חזוק התורה, הגדלת תלמודה והאדרתה.


למרות כל הנצנים החדשים אשר עלו בדור, ברור הוא לנו, שכמו מאז, נטורי הקרתא ונוטרי האומה בכללה הם הסופרים והמשנים. מזה יצאה פעולה אזורת כח בארצות הגולה, וגם בארץ ישראל, לעבוד בעד חזוקם של הישיבות. והישיבות צריכות להיות ישיבות כשמן העתיק, בתים גדולים שמגדילין בהן תורה, הרבצת התורה באופן המלא להעמיד על ידו לפחות אחוזים הגונים של יהדות בריאה, רטובה מלשד החיים. ¬¬הקנקנים החדשים, פרחי הלומדים, מוכרחים להתמלא מהיין הישן אשר עליו חי ישראל מעולם, מאז עמדו רגליו על הר סיני ואמר כל אשר דבר ד' נעשה ונשמע. ועם כל לחץ המצב, אנו חייבים להודות ולהלל לצור ישראל המאזרנו חיל, אשר נתן כח ועצמה בידי החיל אשר נגע אלקים בלבם להעמיד לנו בגולה בכלל ובארץ ישראל בפרט ישיבות נהדרות, להחזיק בכל עז באלה העתיקות ולהוסיף עליהן חדשות, למרות כל הלחץ והדחק של המצב החומרי המעיק עליהם באופן נורא.


בארץ ישראל עומדת התנועה של החזקת הישיבות ועמדת קיום התורה כלפי שאלה כבדה, עוד מצד אחר. ימים באים ויד ד' אשר על עמו ונחלתו נטויה היא להקים לנו ניר ביהודה ולהצמיח צמח של חיים, של בנין, של עבודה, ושל חיזוק ציבורי לאומי בארץ האבות. הפעמון של עבודה, עבודה חומרית ועבודה רוחנית המשמשת בתור שירות להשאיפות של העבודה החומרית, מצלצל פה בתוקף בצורה כללית, בצורה של תביעת קיומה של האומה בארצה, ורוחות שונות הולכות ומתגברות, והתגבורת גורמת גם כן לסיבוכים. ובתוך העולם ההולך ומתהוה בארץ, הננו פוגשים עננים שלא די שהם מחשיכים את הזוהר של קרני השמש אשר התחילו לזרוח עלינו בחסד עליון בארץ ישראל, אלא שהם גם מתחככים זה בזה ומקיימים לפעמים רעמים וברקים, אשר לא תמיד אינם מסבבים לנו היזקות מרובות.


בתוך רעש הבנין, בתוך ההשתקשקות של אופני התעשיה, ובתוך התגעשות הרוחות השונים המרימים גלי אבקים שלפעמים הם מגיעים גם כן עד כסא הכבוד, ונשמת ישראל מתפלצת מרוב המהומה והשפעות הזרות העוטרות אותה כעטרת קוצים, כפולה היא אצלנו חובת העבודה להוסיף חיזוק של חיים ביסודה של תורה בצורה שיש בה משום טעם של חידוש יצירה, ועם זה הרי היא רק אותה תורה במילואה, תורת החיים לישראל, בכל העז והתעצומה של הישיבות העתיקות אשר הקימו לנו גדולי הדורות, מגיני ישראל מאז.


וכאשר היסוד של חיזוק התורה על ידי יחידי הסגולה שבאומה, אנשי ההון אשר זיק היהדות מאיר את לבבם ומחמם את רוחם המלא אהבת אומן לישראל ותורתו, זה היה תמיד כח האיתן אשר גרם לעמדת רוח ישראל בגבורתה של תורה ותמיד העמיד לנו צור ישראל נותן התורה ברוך הוא – חוץ מהכח הכללי הצפון בלב כללות ישראל, מכל המחנה הכשר והנאמן אשר גם עתה בזמן שתביעות חדשות ורוחות חדשות התחילו להיות מתנוצצות והן גורמות להעיב את אור התורה בטהרתה, נטיות הרוח לעברים שונים, בלילת החול עם הקודש, ולפעמים הדבר עולה עד לידי ביטולו של הקודש, ולפחות הפחתת צורתו וערכו, הסחת הדעה גם בהערכת תלמוד התורה מהיסוד הנצחי, שהוא ללמוד וללמד לשמור ולעשות ולקיים, שגורמת להפנות את הלבבות גם מהחלק העוסק בלימודי התורה, מהעיקר היסודי, ולהטותם רק לצורות של ידיעות צדדיות, בקורותיות ותולדתיות וכיוצא בהן, שאמנם מביאות גם הן תועלת, אבל בזמן שהן נוחלות את המקום של יסוד התורה בעצם קדושתה ומילואה הן מנבקות את הרוח ונוטלות את זיו החיים מתוך זהרה של תורה המוכרחת תמיד להשאר ביסודה בטהרת המסורת, בדרכי ההבנה ובהעמקת השכל, לכונן את הידיעות התורניות באורח החיים הסלולה מרבותינו הראשונים וגדולי האחרונים, אלה אשר התוו לנו את המהלך אשר לנתיבות התורה בכל יפעת קדשה. והתורה שנלמדת היא באופן זה, היא היא אשר יצרה לנו את הטפוסים של תלמידי חכמים המצויינים שבישראל, זכי הנפש וטהורי הלב, אלה אשר פרשו ממחמדי התבל בשטפם וקבלו עליהם עולה של תורה, מתוך אהבה ומתוך יראה, מתוך אמונה שלמה, ומתוך יראת ד' טהורה העומדת לעד.


ואם בכלל האומה ב"ה שנשארו המון רבה שלומי אמוני ישראל, המרגישים בטהרת נפשם את ההערכה האמיתית של התורה בקדושתה, והם הם הנם המחזיקים את הישיבות וכל מוסדי התורה העומדים בצביונם המקודש, בלא נטיה לצדדי הדרכים המחודשים שבכל אופן שהם יש בהם סכנה לההפרחה האדירה של התורה וכחה בישראל. אבל מן היחידים בעלי הרכוש והעושר, מעטים מאד המה כעת, וכמעט שאין אנו מוצאים בדורינו אחד מעשירי ישראל אשר ישאהו רוחו ליחד את כח נדיבות לבבו לשם חיזוקה של תורה בטהרתה, ואשר נטה שכמו לסבול עולה של תורה ביפעת קדשה בלא שום נטיה מדרך הקודש אשר הנחילו לנו רבותינו הראשונים, אבות העולם, עמודי בית ישראל לעד.


בתור יוצא מן הכלל, שלח לנו ד' אחד מיוחד, הוא הנדיב המצויין בישראל רבי ישראל אהרן הרי פישל שליט"א מניוארק, אשר מאד הצטיין בנדיבות לבבו הרחבה, בעסקנותו הנפלאה המאוחדת עם פזרונו המופלא מהונו אשר חננו ד' להרבות צדקה וחסד בישראל, ובין מפעליו הכבירים מצטיין הוא בכחו הגדול לתמיכתה של תורה והחזקת הישיבות בכל הארצות הדרושות לעזרה בכלל, וביחוד בארצנו הקדושה.


וזה מקרוב נתן ד' רוח בלבבו ליסד יסוד תורני חשוב ונעלה פה בירושלים עיר הקדש על חשבון עצמו, הוא המוסד המפואר הנקרא בשם "מכון לדרישת התלמוד של הרי פישל בירושלים". זאת היא יצירה חדשה שיש בה התגלות אהבה עמוקה לתורה, לכבודה, להגדלתה והאדרתה, וחבה נאמנה לירושלים עיר חמדתינו לעד.


המכון הזה בתחילת יסודו ציין הנדיב את מחשבתו שיהיה לא רק מקום שיתקבצו בו תלמידי חכמים ללמוד תורה מעצמם, או על ידי מורים ראשי ישיבה ומנהלים, אלא ביחוד מקום שהלימוד הקבוע ומסודר בו יביא לידי יצירה, יצירת ספרים חדשים טובים ומועילים לרבים בכל ערכי התורה, שבכללה נכנסה גם כן אותה החלקה שקורין לה בימינו חכמת ישראל, או מדע היהדות, שהן עומדות במחיצה מחולקת מן עצמותה של תורה רק בזמן שעוסקיהם מפנים את לבם רק למטרות חילוניות. אבל בזמן שהעוסקים בהם מכוונים את לבם לשם התורה, לשם שמים, הרי כל אלה המקצעות הכלולים באלה השמות של "חכמת ישראל" או "מדע היהדות" הן הן גופי תורה, בהלכה ובהגדה, בתורה שבכתב ובתורה שבעל פה. לשם ההסתגלות להמטרה הקדושה והרוממה הזאת, של ישיבה שיש בה חידוש מפריא ויצירה מועילה, שסופה להעניק לדורות ספרים בעלי ערך בתוכניותם, באוצרות חידושם, ובתועלת אשר יביאו בחוגי התורה ודורשיה לרומם את קרנה ולהרבות את כבודה.


הכרח הוא להקדים בתחילה סדר נכון, המתקרב בכל האפשרות לדרכן של הראשונים, אבות התורה בישראל מדורות עולם.


וכאשר עם כל מה שאנו צריכים לשאוף לאסוף אל תוך אוצר למודינו את כל המקצועות שבתורה בכל מרחביה, הלכה ואגדה, בפרטיות התלמודים, הבבלי והירושלמי, התוספתא, ספרא וספרי ומכילתא, המדרשים כולם, ההלכיים והאגדיים, חיקור תורה שבכתב ותורה שבעל פה לפלגיהם הרבים, מדות שהתורה נדרשת בהן לכל הסתעפותיהן, תולדות ישראל, ידיעת ארץ ישראל לכל הרחבותיהן, למוד הפוסקים ראשונים ואחרונים, עם כל דרכי שיטותיהם הבנת המוסר וחקרי התורה, בכל האופנים הפנימיים של המקובל והמושכל, בכל הדרכים אשר נתגלו לנו מימי קדם עד דורינו, ארחות לשון הקודש והגיונה, דקדוקה, וכל הופעותיה מראש מקדם עד הזמן האחרון, הבנת סדרי הלימוד בהגיון התלמודים ובארחות הבינה שלהם על פי הדרכים השונים אשר נתגלו מימי קדם עד הדורות האחרונים, עם כל משמני לשדם וקויהם, דרכי החידוש בהלכה ובהגדה לכל זרמיהם וסגנוניהם – כל אלה הם מחוייבים להיות נצברים בסדר הגון, עד כדי להעלות על ידי האוסף העשיר הזה את צעירי הלומדים, תלמידי חכמים בעלי הכשרון ונאמני השקידה, לרומם אותם למעלות גדולי ישראל ופארי התורה. אבל היסוד העקרי, עמוד התוך שהעולם התורני עומד עליו, זהו הלימוד ההלכותי בעשרו וגדלו, משפעת הש"ס והפוסקים. והמטרה המיוחדת מוכרחת להיות אותה המביאה את הלומדים לידי בירורה של הלכה באופן של גדלות ועושר רוח. כשההון העיקרי של התורה, שהוא ארבע אמות של הלכה, הוא מסודר יפה, אפשר לסדר על ידו גם כן את כל החלקים האחרים הדרושים להשתלמותה של תורה באופן קבוע ומבוסס. 


"סדר הפרנסה חצי ההוצאה" אומרים במדע הכלכלה, וסדר הלימוד כשהוא מכוון לתכליתו הוא מביא פרי ברכה, מחסך הרבה עמל, שאפשר להשתמש בכח היוצא עליו להוסיף הרבה ברכה והונה של תורה.


וכאשר המקצוע היסודי שכל מקצועות התורה האחרים הם סובבים עליו הוא סוף כל סוף למוד ההלכה בצורה של גדלות, המביא לידי הוראה ולידי מעשה.


היו ימים שגדולי הדורות מתחו קו של בקורת על סדרי הלמוד של התלמוד של גפ"ת שהיו נהוגים בהישיבות. מהתלונות נראין הדברים שהיו מי שהפריזו על המדה של "כדי לחדד את התלמידים", עד שקצת מהתלמידים לקחו להם את דרך החידוד, שהיה נחשב רק לאמצעי כדי לבא על ידו להרחבת הדעת, להתרגל לשוטט בענינים שונים ובהרכבות רבות של עיונים ושל שיטות, להחזיק מעמד בשכל שלא לאבד את המרכז בשביל השטף של הדברים המקיפים אותו, שתרגולת זו מביאה היא תועלת אחר כך, אחרי שהצעירים באים לידי בגרות והם נכנסים בעמקי הלכות כדי לבררם, שלא תכבד עליהם המשא של ענינים מסובכים, ויוכלו לברר את ההלכות המסועפות בכח הבינה וגבורת חיקור הדין. אבל מרבים נשכחה המטרה, וחשבו להם את החידוד הפלפולי שזהו עיקרה של תורה, ויצאה מזה תקלה גדולה בלימוד והוראה ובכל ההערכה של קדושת התורה והיהדות. אמת הדבר, שלמרות ירידתן של הדורות בערכי התורה והיראה, יש לחשוב שעל ידי ההשפעה של גדולי הדורות האחרונים שעמדו נגד המכשול הזה של הרחבת החידוד המסועף יותר מדאי והרחוק ממרכז האמת, בא הדבר לכלל תיקון במידה ידועה, וסדרי החידוש ואורח הפלפול שהונהג בהישיבות בזמנים האחרונים הוא כבר יותר מיושב גם אצל צעירי התלמידים, והוא יותר הגיוניני לעומת הפלפולים הרחוקים שהיו נוהגים בהם כדי לחדד את התלמידים בימים היותר קדומים.


השפיעו לזה גם כן גדולי האחרונים שהסבירו את דרכי למודם באופן מפורש, ובדרך הבנה המתקבל על הלב של הדור הצעיר. והגורם היותר גדול לאיתנה של תורה והשבת אורח הלימוד לישרו ואמתתו, היתה הופעתו של רבינו הגדול הגר"א זצ"ל, בהדרכתו את תלמידיו הגאונים, ובדרכו הסלולה בספריו אשר זכינו להם, וביחוד בביאוריו על ארבע חלקי השו"ע, ששם שם לפני כל קהל לומדי תורה ושוקדי דלתותיה את הדרך הישר והפשוט, ויחד עם זה חודר ונוקב עד התהום, של העיון ההלכותי, בלא סיבוכים ובלא מכשולות הדרכים.


אמנם אחרי כל אלה, עדיין אנו צריכים גם בדורינו עוד לעשות צעדים, להתקרב עוד יותר לדרך הסלולה והישרה, ולאחד בקרבנו את דרך ההבנה הנכונה בתלמוד ושיטותיו, לדרכי ההוראה היוצאת ומתפצלת לשיטותיה על פי הפוסקים, שכולם הולכים ויונקים מתוך המקור האחד והמיוחד – התלמודים והתוספתות, הספרא והספרי, המכילתא, ויתר מקורות הראשונים בהלכה.


דרך ההגיון בתלמוד, ושכלול בינת הלב בסברא ובציורים של הענינים בדרך ישרה, שנעבד הרבה על ידי בחירי הגאונים, ראשי הישיבות, שעליהם נאמר והמשכילים יזהירו כזוהר הרקיע, ודאי נתן דחיפה ליושר המחשבה הלימודית והרחבתה. אבל עם כל התועלת הרבה שלו, הלא גם הוא הנהו רק כמו פרוזדור להטרקלין של ההלכה הברורה הנדרשת לדעת מה יעשה ישראל, ומטרתה של חכמת התלמוד ואגפיה סוף כל סוף היא שיהיו עניני ההלכה, שהם התוצאות של כל מה שנאצר בהמקורות על פי השיטות השונות של רבותינו הראשונים וגדולי האחרונים, מתבררים יפה באופן מעשי, בצורה ישרה ופשוטה, בדרך היוצא מכל סיבוך והמוביל אל המטרה הבהירה של ידיעת חילוקי השיטות ומסקנותיהם באופן צלול, יחד עם הלימוד הקבוע של המקורות.


לשם כך נוסד במכון לדרישת התלמוד של הרי פישל בירושלים הסדר של הלימוד ההלכותי, על ידי הקיבוץ החשוב, המכיל בתוכו כעת כעשרים צעירים תלמידי חכמים, מגיל שנים שונים וממדריגות שונות, אבל רובם ככולם הנם בעלי כשרונות מצויינים, בקיאים וחריפים, בעלי שכל וסברא ישרה, בעלי חידוש והרחבה, והנם קשורים לשקידת התורה על דרך הבירור ההלכותי על פי סדר שנסדר כבר בהלכה ברורה שנסתדרה ב"ה על כל הש"ס, מברכות עד עוקצים, ובכל המסכתות של הבבלי, החל מסידור של דברי הרמב"ם השייכים לכל ההלכה הנמצאת בש"ס, עד דברי השו"ע והאחרונים. והעסק של הבירור הוא מכוון לתור אחרי הטעמים של חלוקי השיטות על פי המבוחר בדברי המפרשים והפוסקים, ולנתח כל הלכה על פי מקורותיה בדרך ישרה, המובילה לידי הבנה בהירה בהסוגיות, ולידי הכרה מאירה בכוונת הפוסקים ודרכי שיטותיהם.


מקוים אנו בעזה"י, שדרכי היצירה הישרים אשר יהיו נכללים בהמכון הקדוש הזה, יתפתחו ויתעלו על ידי עזרתם מקודש של הגאונים גדולי הדור, אשר לפניהם יובאו כל הדברים לפני הופעתם בדפוס. ועוד אנחנו מיחלים שהסידור הנכון בדרכי הלימוד היסודי של גופי הלכות בדרך המיושבת והישרה, בהיותה מקיפה את המקצעות העקריים שבתורה בהלכה, הם הם יהיו הגורמים להרגיל את המחשבה לחשוב באופן ישר ומסודר גם ביתר המקצעות שבתורה, וביחוד בחלקים הרוחניים, שהעולם המוסרי וכל היסודות של האמונות והדיעות שהן נותנות חיים לישראל לנצח נשענים עליהם. ומרוח ד' אשר על יראיו והוגי תורתו בדרך ישרה, יתעלה הרוח הכללי של עם ד' הגוי כולו, ובהר ציון תהיה פליטה והיה קודש. ושפעת זיו ונהורים יגיהו את המחשכים אשר בלבבות ובנשמות, ויקום לנו חיל המחזיק בעז ד', ובונה ציון בצדק, באור תורה ונר מצוה, ברב כח וחוסן קודש, ומציון תצא תורה ודבר ד' מירושלים, במהרה בימינו אמן.


ולדורות ינון שם הנדיב הגדול רבי ישראל אהרן הרי פישל שליט"א, מיסד המכון הגדול הזה ומחזיקו, ומשפחתו הכבודה ושמם יהיה לברכה בישראל, על אודות פעלו הגדול אשר עשה לתן כבוד ועצמה לתורת ד' בתוככי ירושלים עיר הקודש. ואני תפילה, יוסיף השם יתברך לו שפעת עז ועצמה ועושר וכבוד לאורך ימים ושנות חיים טובים, ויראה רב נחת מכל צאצאיו היקרים, שהם נאמני רוח ונוצרי תורה ומצוה. יהי נועם ד' עליו ועל רעיתו הנדיבה, הגבירה התומכת ידיו בקודש לפעולת צדקו, ויתברכו ממקור הברכות בכל טוב סלה. כנפשם היקרה ונפש מברכם מהר הקודש מירושלים.



