<h1>קבצים מכתי"ק - חלק ב</h1>
הרב אברהם יצחק הכהן קוק
<h1>הקדמה</h1>

ברוך ה' הטוב והמטיב שזיכנו ברחמיו וברוב חסדיו להוציא לאור עולם, שביבי אור נוספים מאורותיו הגנוזים של רבנו הגדול מרן הרב אברהם יצחק הכהן קוק זצ"ל. הרב, שהיה כמעיין המתגבר וכנהר שאינו פוסק, נהג לרשום את רעיונותיו ואת תורותיו בפנקסים ובמחברות כסדר נביעתם, בלא עריכה, ובדילוג מעניין לעניין. מתוך פנקסים ומחברות אלו נלקטו ונערכו ספרי ה"אורות" על ידי בנו הרצי"ה ותלמידו הרד"כ ("הנזיר"). מלאכת העריכה לא הושלמה, ורבים מתורותיו ורעיונותיו של הרב טרם יצאו לאור, ומשום כך הם מובאים אל ציבור לומדי תורת הרב ככתבם וכלשונם – כ"קבצים מכתב יד קדשו". מגמה זו החלה בפרסום "ערפלי טוהר" (המכון ע"ש הרצי"ה, תשמ"ג) ו"שמונה קבצים" (תשנ"ט), ונמשכה בהוצאת "פנקס י"ג" (המכון ע"ש הרצי"ה, תשס"ד), וב"קבצים מכתב יד קדשו" (תשס"ו), ועתה נוספים אליהם פנקסים אלו.

הפנקסים שבקובץ זה נערכו מתוך העתקות שהעתיק הרצי"ה זצ"ל בכתב ידו מילה במילה מכתבי אביו. לפעמים העתקות אלו נעשו מתוך רצון לשמר את הכתבים שלא ימחקו. כך למשל נעשה בהעתקת ה"מחברות הקטנות מבויסק" כפי שרשם הרצי"ה בראש אחת מהן: "העתקי קונטרסים קטנים של כ"ק אאמו"ר שליט"א, מבויסק, שנכתבו בעפרון והאותיות קרובות להטשטש". במקרים אלו הועתק תוכן הפנקס בשלמות, בלא הפרדה בין פסקאות הלכתיות לפסקאות הגותיות. מתוך העתקות אחרות ניכר שמלאכתן לא היתה רק לשם שימור, אלא נעשתה כקדם-עריכה, ובהן לא הועתקו כל הפסקאות שבפנקס המקורי. כך נעשה ככל הנראה בהעתקה העיקרית של פנקסי הדפים ושל פנקס ה, ולכן לא מופיעים בהעתקות אלו דברי הלכה, ולכן גם מעטים בהם הדברים שנדפסו בספרים אחרים. לפעמים העתקותיו של הרצי"ה נעשו ממש לשם עריכה, ואז סודרו הפסקאות לפי נושאים, כגון: "הכרת ערך עצמית", "צדיקים", ו"הרב על עצמו".

שתי המחברות הראשונות (מבויסק) שבקובץ זה מכילות פסקאות הגותיות והלכתיות כאחד, והעתקת הרצי"ה נמצאת לפנינו במלואה, ומכאן יש לשער שהקובץ נמצא לפנינו בשלמות. המחברת השניה ("בויסק ב") נמצאת לפנינו בשתי גרסאות העתקה מלאות, כאשר באחת מהן מצויים גם ציונים ומראה מקומות שרשם הראי"ה במחברתו תוך כדי לימוד לשם תזכורת, אף שככל הנראה אין בהם חידוש. במהדורה זו הובאו ציונים אלו ב"מילואים" שבסוף המחברת.

פנקסי הדפים א-ד ופנקס ה נערכו במהדורה זו מתוך כמה העתקות: האחת כוללת ומקיפה בכתב ידו של הרצי"ה (להלן ובהערות נוסח ותוכן: "העתקה עיקרית"), ועליה נוספו מספר העתקות נוספות – רובן בכתב יד הרצי"ה ומיעוטן בכתב יד אחר. במקומות בהם קיימים הבדלי נוסח בין ההעתקות השונות, בגוף הספר נבחר לרוב נוסח ההעתקה העיקרית, וב"הערות נוסח ותוכן" שבסוף הספר צויין הנוסח האחר (מלבד מקומות ספורים שבהם נוסח ההעתקה העיקרית חסר פשר וניכרת בו טעות סופר).

פעמים רבות רשם הרצי"ה בשולי הגיליון את שם הפנקס ומס' העמוד ממנו נלקטה הפסקה. כך נהג בהעתקה העיקרית של פנקסי הדפים ובפנקס ה (למעט בפנקס הדפים ד). מרשימות אלו ניכר שבדרך כלל סדר הפסקאות שבהעתקה זהה לסדרן בפנקס המקורי, למעט מספר מקומות (לרוב בפנקס ה). במהדורה זו נדפסו הפסקאות כסדר הפנקס המקורי, וכשסדרן שוּנה בהעתקות – צויין מקום העתקתן ב"הערות נוסח ותוכן" שבסוף הספר.

גם בהעתקה העיקרית לא העתיק הרצי"ה את כל הפסקאות שבפנקס המקורי, ואף הפסקאות שהעתיק אינן קיימות כולן לפנינו. לכן, כדי להבליט את אי-ודאות רציפותן, מוספרו במהדורה זו הפסקאות בגוף הספר במספרים, שלא כמקובל בשאר ספריו הנדפסים שפסקאותיהן מסומנות בדרך כלל באותיות. יחד עם זאת, בסוף הספר נדפסה רשימת "מיקומי הפסקאות בכי"ק", הכוללת את מספרי העמודים במחברת הרצי"ה ובמחברת המקורית, ועל פיה ניתן לדעת היכן הרצף שלם והיכן חסרות פסקאות.

במהדורה זו השתדלנו למעט בעריכה לשונית, מתוך הנחה שזו נעשתה כבר במקומות ההכרחיים על ידי המעתיק, עם זאת במקומות הדרושים תוקן הנוסח, והערנו על כך ב"הערות נוסח ותוכן" שבסוף הספר. במקומות שבהם הפסקאות נסמכות זו לזו מבחינה תוכנית ומהוות רצף אחד מבחינה תחבירית, הוקטן במהדורה זו הרווח שביניהן, אך מכיוון שבכי"ק נכתבו כפסקאות נפרדות, לרוב מוספרה במהדורה זו כל פסקה בפני עצמה.
🙝 🙟

על פי עדותו של הרצי"ה, שתי ה"מחברות הקטנות" (כלשונו) הראשונות שבקובץ זה נכתבו ע"י הראי"ה בהיותו בבויסק (בין השנים תרנ"ה-תרס"ד). לעומת זאת, פנקסי הדפים א-ד ופנקס ה נכתבו ע"י הראי"ה ככל הנראה בתקופה מאוחרת יותר, בין עלייתו ארצה (תרס"ד) למלחמת העולם (תרע"ד), בהיותו רבה של יפו והמושבות (ואכן פסקאות אחדות מפנקס ה התפרסמו לראשונה בקובץ "יזרעאל" תרע"ג תחת השם "פירורים משלחן גבוה" [מאמרי הראיה 40-44], ופסקאות אחדות מפה"ד א' התפרסמו ב"לוח ארץ הצבי" תרע"א-תרע"ד תחת השם "גרגרים הגיוניים" [מאמרי הראיה 295-301]).

הכינוי "פנקס הדפים" ניתן למחברות אלו ע"י הרצי"ה ככל הנראה מפני צורת כריכתן השונה מיתר הכתבים, עם זאת, אין מדובר בלקט דפים אלא בקובץ אורגני. (הכינוי "פנקס" רווח אצל הרצי"ה ביחס למחברות כתבי הראי"ה, לעומת הרד"כ שנהג לכנותן בשם "קבצים". משום כך שמם של הכתבים שנמסרו לעריכת הרד"כ נשתרש כ"שמונה קבצים" ["קובץ א" – "קובץ ח"], ולעומת זאת הכתבים שנותרו לעריכת הרצי"ה מכונים בשם "פנקסים" ["פנקס ה" וכדו']).

מספור הפנקסים בידי הרצי"ה בדרך כלל אינו כרונולוגי, והוא נעשה לצורכי עריכה (ראה הקדמות ל"קבצים מכתב יד קדשו", כרך א, ירושלים תשס"ו), עם זאת, מסדר העתקת הפסקאות בעריכות המשנֶה השונות של הרצי"ה נראה שמקומו של פנקס ה אחרי פנקסי הדפים א-ד.
🙝 🙟

מהדורה זו יוצאת כמהדורה זמנית, בכריכה רכה, כדי להרוות את צימאונם הגדול של לומדי תורת הרב זצ"ל לאורותיו הגנוזים, ומתוך ציפייה להופעת הפנקסים בשלמותם בעתיד, ולפרסומם של פנקסים נוספים שטרם יצאו לאור. 
<h1>מחברות קטנות – בויסק א</h1>
<h2>א</h2>
אור פנימי ואור מקיף. מובן המושגים מצד המשיגים כפי ציורם בנפש הוא האור הפנימי, והמושגים מצד היותם בעצמם חוץ לנפש הוא האור המקיף. ויש עוד ציורים רבים, ואין קץ להתבוננות.

<h2>ב</h2>
יסוד המחלוקת שהקים הגר"א ז"ל נגד החסידים בעיקרה הוא שהרים ראש החסידים הכונה על המעשה, והיתרון ליחידי סגולה להתנהג לפעמים במעשה על פי ראות עינם לצאת מדרכה של תורה, היא בנוי' על יסוד של שלימות היחיד, אבל ההשלמה הלאומית צריכה שתעשה עיקר המעשה, והיחיד אפילו יהי' גדול מאד צריך שיגרר אחרי הציבור בכל דבר שנחתם במנין, כמו פסוקות של דברי חז"ל במשנה וגמרא.

<h2>ג</h2>
הרגש של הכרת טובה הוא היותר אדיר שבכל רגשות היושר האנושיות, והוא שמביא את האדם השלם לעבודת ד'. ואינו מוצא מנוחה לנפשו כי אם כשיעלו בידו מעשים הגונים, שידע שהוא יכול לבטא בהם גם כן במלא המובן האפשרי רגש הכרת הטובה למטיבו העליון. והוא מביא גם כן לדרישת ד', ועל ידו יעמוד על האמת כי הוא נמצא לכל דורשיו, ואנו רואים שרגש הכרת טובה מביא גם כן לדרוש מי הוא המטיב לנו, כדי לבטא רגשות הכרת הטובה, ואם לא נדעהו בנקל נרדוף להשתדל לדעת אותו. על כן אין מנוחת הנפש האנושית בפנימיותה באה כי אם במצאה את אלהיה, ובהיותה כבר עומדת על דרך הדרישה וההרגל שתוכל לעסוק גם כן בעבודה בתור הכרת טובת המטיב האמיתי, שכפי ערך גודל הטובה וערך המטיב יתגדל הכח המניע ויחולל תנועות גדולות מאד.

אלה ב' היסודות, הכרת הטובה העליונה מצד האנושיות ורגש הלאומיות, יחד צריכים להתבאר ביותר בדורנו, כדי לקרב ולחבב את התורה ושמירתה אל הלבבות הקרות והרחוקות. ולא ימלט שגם היראים ותמימי לב יקבלו מזה רב תועלת, כי הדעת הוא אור ד'.

<h2>ד</h2>
צדדי הספק המדומים שמערבבים את הדעת ביחש לעיקרי תורה, הם הוכנו מראש, כדי להעמיד האפשריות להיות סובל גודל הרגש, שאמתת דעת את ד' פועלת את ההתרגשות על הלב, וצד הספק המדומה משקיט ומכהה את אור הרגש, על כן גם השלם שבבני אדם יוכל על כל פנים לסובלו. אלא שהרשעים משתמשים בקליפה עצמה, ובחושך ידמו, ואורח צדיקים כאור נוגה, נוגה דייקא.

<h2>ה</h2>
לפי הדרישות האחרונות נראה שהחיים מתארכים בדורות האחרונים. ובאמת לפי מצב החלישות שמתרבה הדבר תימא, שעל כל פנים כפי הנראה מספר התולדה לא נתקצרו החיים. סבת הדבר נראה מהמלחמות שהיו רבות בשנות עולם הראשונות, והן מתמעטות והולכות בהתרחבות הקולטורא, ויתר הסכסוכים המדיניים שמתאמצים תמיד להיות במצב של מנוחה. ויסוד הכל החיים המוסריים שמתעלים. וכשיתעלו כראוי על ידי דעת אלקים האמתית, יחזרו הימים להיות ארוכים, כימי העץ ימי עמי, וישראל לפי ערך יתרונם בהשתלמות המוסריות יזכו בה בהפלגה יתירה.

<h2>ו</h2>
תחית המתים גם היא באה לרגלי התפתחות רוח האדם באמת. רגיל הדבר אצלנו להפריד ההשגה מהמוסריות, מפני שאין ההשתלמות גמורה. במעלה העליונה של האדם יובן שהשגת האמת אי אפשר שתלקח לחצאין, ואי אפשר שיהי' אדם חכם ומשיג באמת אלא אם כן ישיג עמה גם כן בעיקר כל ההשלמה של הרוח בהגיון ובמעשה, אז יצא אל הפועל כל ההכנה לחכמת לבבו המעשית גם כן. על כן עתידין צדיקים שיחיו את המתים. אין קץ לחפץ הטוב. כשיבאו הימים הטובים יעלה על לב האדם מחשבה האדירה, האם אין דרך להשיב כח החיים בכל תכונותיו אל הגופות, האם אין אמצעים להשליט כח המחי' והמחבר שישוב לעשות מעשהו, ולהעמיד גם כן האורגנים שעברו בצביונם, אמנם ביתרון מעלה, והחכמה ודעת ד' תלמדהו האמצעים כולם. אז נדע כי ד' הוא החושב מחשבות לטובה מראשית ועד אחרית, ודבר אלקינו יקום לעולם. וידעתם כי אני ד' בפתחי את קברותיכם, ובהעלותי אתכם מקברותיכם עמי. והבאתי אתכם אל אדמת ישראל. 

<h2>ז</h2>
הדעת נותנת ששלום הממלכות ואושר כל האדם ושלומו, גם שלום ורוממות כל החיים, מאשר ישים האדם כל השתדלותו לרוממם, כי לא ימצא עוד עבודה בהטבת האדם, כי אין חולי ולא פגע רע, ולא אמלל וקשה-יום, ואין חסר דעת וצדק, כי כולם ידעו אותי מקטנם ועד גדולם וכו'. ומה תהי' העבודה – לעבור מן שדרות בעלי חיים האלמים, ולהשתדל במה להרימם מקצב שפלותם למותם למצב יותר נאור ומתוקן. אז יחל הצדק לעבוד עבודתו, ותהי' ראשית מעשיו בתיקון החיים של הטורפים, ללמד את האריות והזאבים והנחשים ללכת כל אחד במשעול הטבע הישרה.

<h2>ח</h2>
זבחי בעלי חיים יתמעטו מאכילת רשות ודאי, כי הכתוב אומר כי תאוה נפשך לאכול בשר, ואיך תאוה הנפש השלמה לאכול בשר החי, שרואה בו כלי מוכשר להשלמת הצדק על ידי ההשתדלות להיטיבו ולהשכילו. לצרכי חובת היום, יתכן להיות שעוד יעמדו בעלי חיים רבים במשך תקופה שלמה על מפתן שלימות כזה שירגילום להקריב חייהם לקרבן לד', לאות על ההכרה הגדולה של הטובה הבאה להם, ושתבא על ידי עבודת ד' שהביאה את האדם עד הלום, להיות עולה במעלה רמה כל כך עד ששם כל השתדלותו לרוממות הבעלי חיים וכבודם, ולפי ערך השקפתם יהיו צריכים לאותה ההדרכה. או שיהי' עדיין איזה צורך להחזיק כח המשכה בגבורה בעולם שלא יחזור הגרוע והשפל שבמין האנושי לעשות בבחירה מעשים רעים, לעשות נסיגה לאחור בשלימות המוסרית, ויהיו הקרבנות מוציאים דבר זה אל הפועל. או שהסנהדרין אז ימצאו לנכון, על פי הכח שיש להם לעקור מן התורה בשב ואל תעשה, לפטור מקרבנות החובה של מין החי, כיון שכבר חדלה הריגת החי מן המנהג של תשמישי הרשות. והמקרא מסייע, שקרא הכתוב לקרבן לחם, את קרבני לחמי לאישי, ואחר כך אומר את הכבש האחד, הא כיצד, כל זמן שבעלי חיים קרבים לתשמיש הרשות עשה בעלי חיים לגבוה, אבל כשבעלי חיים אינם קרבים לרשות עשה הקורבנות מלחם. ועל זה רמזו חז"ל כל הקרבנות בטלים ותודה אינה בטלה, שיש בה לחם. ועל כן נאמר וערבה לד' מנחת יהודה וירושלים כימי עולם וכשנים קדמוניות, כי הנשארת אחרי ההשלמה העליונה האנושית ראוי שתהיה המנחה. ודייק הכתוב בפרשת קרבנות, את קרבני לחמי כדאמרן, ואמר ואמרת להם זה האשה אשר תקריבו לד', היינו אתה תשיג כי סוף כל סוף יהי' הקרבן לחמי לאישי, לחם מנחה, רק כעת עד זמן ההשלמה תאמר להם שיקריבו כבשים, ומותנה תמיד לריח ניחוח, וכיון שיבורר בזמן ההשלמה שהריגת הבעלי חיים אי אפשר שתהי' לריח ניחוח.

ויוכל להיות שעל פי סנהדרין ועל פי נביאים תשוב העבודה לבכורות, כיון שימצא על זה מקרא מפורש בתורה אין זה עוקר דבר מן התורה כי אם מקיים את התורה. וכיון שהבכורות נפסלו על ידי חטא העגל, אי אפשר שיהי' דבר של חטא קיים לעולם, כי התשובה קדמה לעולם, על כן כשיתוקן כל רושם של חטא העגל תשוב העבודה לבכורות. והכהנים אמנם גם הם ודאי לא יפסלו, כיון שעלו לא ירדו. ויש לדרוש שחובת קרבנות בעלי חיים אינם אמורים כי אם כל זמן שהמקריבים הם רק הכהנים, על כן כתיב ושחט אותו על ירך וכו' וזרקו בני אהרן הכהנים את דמו, אבל כשיהי' כשרים גם כן בכורות, אז מטעם העילוי של בעלי חיים וכלל המציאות אין הבעלי חיים נהוגים, כי אם לחם ומנחה, לאות הכרת טובה ועילוי. וכך היא המדה בכל פעם שנמצא פסוק בתורה וסברא ישרה, שיש כח ביד בית דין הגדול, מכל שכן בצירוף הנביאים, לפסוק הוראות גדולות כאלה. אמנם זה החזיון הוא לימים רחוקים מאד, ויוכל היות שתיקון העולם בתחית המתים יהי' לפני זה, ואז באמת כמה ענינים ישתנו לפי ערך הזמן. רק הרשעים הם האוכלים פגה את עץ הדעת, ולא ידעו גודל הערך של כל דבר בשעתו.

וזה הי' מקור תרבות הרעה דאחר, שחשב שהמצות יש להן יחש מוגבל ותכליתי, חשב שבאמת אפשר להתעלות מהמעשים, גם בלא עת, ובאמת הכל אחדות יחיד, היה הוה ויהי', וכל עת וזמן את חובותי' נשמור בלא נדנוד צל פקפוק. וזהו דיתיב, הישיבה, מנוחה, אינה בהכנה לעלי' והליכה, חשב שזכויותיהם של ישראל ישארו במוגבל, ולא ידע שאמנם הפעולות מוגבלות וכרוכות בזמן, אבל הן עולות, ודוקא עמהן יבא האושר, ואין כאן ב' רשויות כלל, רק הקהל חוקה אחת, וגם העליון בהשגה חלילה לפרוש אפילו מדבר קל שבציבור. ובאשר האמת היא שהשכלים פועלים בהשגת המשיג, אם שלא בא השכל האנושי הטבעי לזאת ההבנה כי באמת כל הבריאה מתאמת [זל"ז], החושים נפעלים ממוחשיהם ובודאי השכל נפעל ממושגיו, והמושגים כפי ערכם חיים וקיימים, והשכל הפועל אינו חזון קסם כי אם מחזה אדיר וכללי. על כן אם לא הוכן להשיג כי אם כפי המצב של ההגבלה בשרשי המצות, אמנם כי חזיתי' הי' לך למיקם מקמי', להשכילו יותר ממה שראוי לפי הכנתו, שיבין אחדות המעשים עד הנעלה מגבולים וקצוות, ושאי אפשר כי אם על ידם לעבור הלאה, כתכונת העמידה המוכנת להליכה, והרי זה נטי' מהראוי, שהרגיש בקלקולים הנמשכים במצב המוסרי הכללי, שנוגע לכל ההקפה המעשית, כפי ערך הקצוות. שיתין פולסי דנורא. ברוך שבחר בהם ובמשנתם.

<h2>ט</h2>
יתכן שימשכו הקורבנות גם בזמן התקופה של השלמת הבעלי חיים רק בתור עזר לתקן הנפשות המגולגלות בבהמות, וכפי המעלה הגדולה של הדעת אז תהי' הדעת ברורה מי יבוחר לקרבן.
<h2>י</h2>
יסוד הגלגול הוא חזיון התמדת ונצחיות הכח וההשתדלות להתעלות, שהוא דבר רשום בארחות חסדי ד' המלאים ארץ. עם שלמות הדעת אי אפשר לצייר אופן אחר של הנהלה אל השלימות, כי למה לא תבא עצה להשלמת כחות הנפש, שירדה במקרי' הרעים ונמשלת לבהמה בתאותי' ושרירות לבה. ודאי תוכן להחיות אורגן בהמי, אבל השאיפה הפנימית תשאר בה. רושם הפעולה שנפעל על ידה בחלק המוסרי, ירומם גם את נפשה, ותפריח בכוחותיה הרעננים הצפונים וכמוסים בה, שלא הוציאה אל הפועל מהתרשלות או מזדון לב וטמטום על ידי מעשים רעים. אין זה לנו דרישה במופלא, כי המושגים פשוטים לפי דרישת חוקי הטבע הכלליים.

<h2>יא</h2>
תחית המתים מתאחדת עם כל החדשות של בחירי החוקרים. ערך ההתפתחות עד אין תכלית צריך שיעבור גם כן עד המעשה והכשרון והמוסר. הדאגה של דחיקת המקום אינה מבהלת, כשנודעו ריבוי העולמות הגשמיים אשר ברב השתלמות אין חזון רחוק שלא יבצרו עצות להתישב בהמון כוכבים, ולהתרגל גם כן בשינוי התנאים של דרכי החיים על ידי עצות רבות, ובפרט שתנאי היצירה של תחית המתים יוכלו להתאים ביותר עם התנאים ההם. ובתיקוני זוהר אמר שש"י עולמות הכונה כוכבים. 

<h2>יב</h2>
רעיון תיקון נשמות על ידי מחשבות שבלב ושבשכל אינו רחוק. כי כח החיים השכליים ראוי להיות מאורגנים שכליים, וכשם שהחיים החומריים פועלים להועיל ולהזיק – להזיק נתבארו מחוללי המחלה, ומסתבר שגם להועיל מכח החיים תוצאות, כיוון שהמציאות מלא חיים –  כמו כן המחשבות, החיים הרוחניים, ראוי שימצאו ביחש עצמי אל עצמם, וכשיעלה האדם לישר מחשבה ושכל, הוא מתקן אותו החלק הרוחני. ולפעמים אפשר לתקן כחות פרטיים שנתמזגו כבר ביסודות וצמחים ובעלי חיים. ופרטן של דברים ישיג המסתכל המתאמץ לדעת את ד' כפי קרבתו למדרגת מבקש ד' באמת, כאמור ומבקשי ד' יבינו כל.

<h2>יג</h2>
נראה מדברי הש"ס כריתות ו' א' דאע"פ שחובת הקטורת שתעשה בקודש מ"מ כיון שנעשית פעם אחת בקודש אע"פ שהוציאה לחולין, מותר לקנותה מתרומה חדשה, ולא אמרי' שהרי קונה מן החולין, דכיון שנעשית בקודש הוכשרה לעולם. ואי לאו דברי הש"ס המפורשים הי' אפשר לדון ספק בדבר.

<h2>יד</h2>
אם חסר אחת מכל סמני' חייב מיתה. פירש"י אם נכנס ביוה"כ, משמע דבקטורת של כל יום אין חיוב מיתה בחסרון אחת מכל סמני'. וצ"ע ברמב"ם בזה לעה"פ.

<h2>טו</h2>
רש"י פירש בפ' כיצד מברכין אית ליה הנאה באכילה בקמחא דשערי אע"ג דקשה לקוקיאני מברך עכ"פ שהכל נהיה בדברו. ונראה שהוסיף מלת באכילה לישב סתירה דלעיל גבי שמן זית אמר אזוקי מזיק לי' וא"צ לברך, משמע דאינו מועיל הנאה, וצ"ל דהתם בא ההיזק מיד כששותה, ע"כ א"צ לברך דיצא שכרו בהפסדו ולא חשיב הנאה, מה שא"כ בקמחא דשערי הקוקאיני בא לאח"כ, ובשעת אכילה יש לו הנאה, וחייב אדם לברך על הטובה אע"פ שהיא מעין הרעה, ע"כ צריך לברך.

<h2>טז</h2>
בר דרומא שאמר לא תסעוד ולא תתקוף, ובניחותא אמר הלא אתה אלקים זנחתנו כו', היינו שיטת הלאומיות שאומרים אם אין אני לי מי לי, ושאין להשתמש בבטחון לענין לאומי. אמנם כשיש דעת [עומק] בקהל הדבר ראוי שהתעוררות הגבורה בכל מסיבותי' הנה דרכי התוצאות הראויות. ולפעמים כשהמצב המוסרי מחייב שרק על ידי הכרזה של אם אין אני לי מי לי יאבד כח הבטחון מכמה לבבות שאינם מגיעות לכלל דעת את ד' ודרכיו, הדבר שקול אם כדאי לאבד טובה רוחנית בשביל דבר עממי, ויש פנים לומר שבהתגברותם של ישראל ירבו הקנינים הרוחניים לעשות חיל, עד שאין לחוש כלל לההפסד המועט שמגיע לחסרי דעת. ומכל מקום נראה שלא הי' רוח חכמים נוחה מזה בזמן בית שני.

<h2>יז</h2>
משה רבינו ע"ה אמר ובגוים ההם לא תרגיע, וירמי' אמר הלך להרגיעו ישראל. יסוד התורה הוא הקיום הלאומי, ואין לה עסק עם יחיד ביחוד כי אם ביחסו אל הכלל. אמנם הנבואה נתנה גם כן לצורך התיקון הפרטי של כל יחיד. על כן בערך הלאומיות נאמר ובגוים ההם לא תרגיע, הלאומיות אי אפשר שתמצא מנוחה כלל בגוים, אמנם בתור יחיד הלך להרגיעו ישראל. וזה אות לטובה, שעל כל פנים לא תאבד המעלות היחידיות מפרטי האומה, ואחר כך כשתתעורר הלאומיות יתקבצו כולם למרכז אחד.

<h2>יח</h2>
בהויית החומרים יש התכנסות והתפשטות, וב' הכוחות הם ערוכים לסדר החומרי במדה הממוזגת, כחק המשקל האמיתי המתוקן. כמו כן בקיום האומה הישראלית ביחוד, ההתפשטות היא בהתפשטות ידיעות חול וחכמות חיצוניות ומדות מתוקנות משאר אומות העולם, וההתכנסות היא ההתיחדות בדרכי תורה ומצות. וטרם שהתבססה האומה בכללה שני הכוחות מתגוששים זה בזה, וכשתבא השלימות יבנה האושר על ידי מיזוג שניהם גם יחד.

<h2>יט</h2>
למשל, יש כאן אבן יקרה שלא יערכוה סגולת מלכים, ושלשה שרים יושבים ראשונה במלכות עומדים לשומה אם כדאי הדבר לקנותה. ונחלקו לג' דעות. המכיר האמיתי יביע דעתו, שהאבן היקרה הזאת היא אוצר נחמד, שתרומם כבוד המלוכה כולה, ורב טובה לכלל העם על ידי עושר רב השמור בה, כי אם יחפצו ממלכות לקנותה ירבו מחירה עד אין קץ, ועל כל פנים כבוד המלכות הוא עמוד מדיני, על כן הוא מיעץ שנרבה במחירה, ליתן כל בקשת המוכר, וגם אם יבקש איזה רבוא רבבות אלפי ככרי זהב. ואם שכבד הדבר להשיג הסך הרב הזה יטילו מס על העם, ויפקידו פקידים שלא יגרע המס ולא יעלימוהו, והפקידים יהיו להם חוקים מיוחדים איך לנהל כל ספרי החשבון ואיכות הרמת המס. והשני אמנם הודה ביקרת האבן, אבל לא העריכה כערך הראשון כי אם העריכה לאיזה שיווי של רבבות אלפים שקלים, שגם על זה צריך הטלת מס אבל אין הדבר בחבה יתירה כל כך, מפני שאינו רואה כאן הרמת קרן המלוכה, שאבנים יקרות כאלה נמצאים למכביר בגנזי כל מלך. גם המס אין צריך שיהי' גדול כל כך, ולא מדוייק מהעלים, כי הסך שהאבן שוה יגבה בלא דיוק גם כן. והשלישי לא הבין כלל ערך האבן ואמר שהוא אבן פשוט מאבני זכוכית שאינו שוה אפילו פרוטה אחת. והנה מובן הדבר, שביחס ספרי החוקים שנתן השר המבין את ערך האבן בגביתם את המס, המבין עצמו הבין את ערך הדיוק הראוי לפי רוממות התכלית, על כן לא רבו בעיניו הדיוקים וריבוים, הפקידות והחקירות, בדבר שמירת המס. השני אם שהודה ביסוד הטלת מס ואיזה חוקים כוללים שבהאופן הראוי להנהיג, אבל על החבה היתירה שמחבבין את נתינת המס והגדלת ענינו הביט כמתעתע, וגם על הדיוק בשמירה שלא יחסר דבר מהמס גם הקפיד על גודל קצבתו. והשלישי שחשבו לזכוכית פשוטה שאינה שוה מאומה, הי' בעיניו הכל הבל. 

כמו כן נחלקו בני אדם בהכרת ערך דעת ד' האמיתית. המכיר רום ערכה, ומשכיל איך שלא תצא אל הפועל בישראל, ועל ידם בעולם כולו, כי אם על ידי שמירת התורה כולה וכל דקדוקי', על כן לא יכבד בעיניו כל דקדוקי מצוה וכל לימוד פרטי ופלפולים ודרישות הראויות לזה, וגם דברי האגדה המרוממים את יקרת המצות והעבודה, כי הכל נחוץ ויפה ומאומת לפי גודל התכלית. אמנם מי שמודים ביקרת ערך הכרת ד' ודעת דרכיו, אבל אינם מכירים ערך הדבר לאמתתו, אמת שהם מודים שהוא דבר נעלה, אבל שהערך אין לו קץ לרוממותו ענין זה אינם יכולים לצייר, על כן אם שהם מודים בתורה מכל מקום כבד עליהם הדקדוקים הרבים וריבוי הדרישות שבתורה והלכותי' ופלפולי ההלכות, והרבה מהאגדות המדברות גדולות בשכרם של עושי מצוה הם מתמיהין עליהם ונראים בעיניהם להפלגה יתירה. והכת השלישית, בוזי ד' אשר לא ידעו שמו, הם הרשעים המוחלטים אשר אינם מכירים כלל ערך התכלית של ידיעת השי"ת, המה רוצים להפוך הקערה על פיה, והתורה כולה בכללה דומה בעיניהם ככלי אין חפץ בו. על כן חייבים אנו לבאר גודל התכלית היוצא משמירת התורה, וכפי רוממות התכלית יתן רב כח גם לענפים הרחוקים, שבהיות הענפים הרחוקים מתגדלים הוא אות נאמן על יקרת רוממות התכלית, שגם מכשיריו היותר רחוקים ושמירתם מפגיעה והיזק רחוק הוא גם כן מטרה נשגבת. 

ויש להוסיף עוד כת רביעית, ששמו האבן היקרה, שכל סגולות מלכים לא יערכוה ושהמירה את כל העולם כולו בזהרה, שהיא עין עקרב או חי' ארסית, שתוכל להרעיל כל נוגע בה, על כן דומה בעיניהם החוקים של ההשתדלות לקנותה כמביאים אסון למדינה. כמו כן הרשעים הקיצונים הגמורים, שרואים את התורה השלימה, שהיא יסוד הצלחת העולם, כאסון ורעל, מפני שלא להם לחיות בחיים נמבזים של שילוח כל תאוה רעה, על כן הם מתקוממים בכל עז על התורה ולומדי' והם משתדלים להסיר לב רבים ממנה. והנה לפי המשפט, אלה המשתדלים היפך כל התכלית, ראוי לאסרם, שלא יפעלו דבר הגורם מניעת כל ההצלחה הגדולה. והכת השלישית שאין מכירים כל ערך להחוקים [מד' המטיב], ראוי להבינם לאט ערך היקר שיש לאבן הטובה, עד שיכירו על כל פנים שראוי להשתדל בקנייתה, ותהי' במדרגת כת שניה. ואז נשתדל להראותם הערך המדויק שלה עד שיחבבו גם כן כל חוקי המס ודיוקם, גם כל הדיבורים והכתבים הבאים כפעם בפעם לחיזוק הענין של שמירת המס בדיוק, יכירו שיש בהם יסוד גדול להצלחת הממלכה ורוממות קרנה וכבודה.

<h2>כ</h2>
יסוד שינוי הכתב דבימי עזרא, נראה שטעם איסור כתיבת תורה שבעל פה הוא שיהי' הלומד זקוק למרכז של תלמידי חכמים, ועל ידי זה יתאמץ יותר הקשר הכללי ותקום תורה בישראל ברב יתרון. והנה אף על פי שתורה שבכתב הי' הכרח להכתב, מכל מקום נכתבה תחילה בכתב ליבונאה, שאינו מיושר כל כך כאשורי, ויתכן לפול בו ספק באותיותיו ויצטרך גם כן אפילו לפתרון הכתב לחכמים. אמנם בימי עזרא שהי' כל בית שני הכנה לקיום האומה בגלות, ראה שאם ישאר הכתב כמו שהוא יפלו שיבושים רבים, ועל ידי פיזור הגלות תפוג תורה, על כן החליף בכתב אשורי הברור. וגם שנתוסף הצורך למרכז החכמים מצד הלשון שנשתכח אז, והיו צריכין לתרגם.

<h2>כא</h2>
יסוד ביאורי תורה ודברי חז"ל, בזמן שהביאורים מורים אותנו ידיעות ישרות ומועילים להרחיב חכמה וכשרון, אינו בנוי על כונת האומר בפרטיות, דהיינו כונת הנביא בהנבאו וכן כונת חז"ל בעת אמירתם. והראי', שאפילו ביאורי תורה הקדושה אמרו על רבי עקיבא שחידש דברים שלא נתגלו למשה רבינו ע"ה. אלא שבנוי על תכלית רצון העליון שמאתו היתה נסיבה שנתישר ונשתלם. על כן לא נעזוב שום סבה שבעולם שמביאה אותנו להשתלמות ולא נשתמש בה להוציאה מן הכח אל הפועל. על כן לפעמים אמרו חז"ל ביאור על שם עיר, כמו טבריא שטובה ראייתה, לשלימות של שבח עיר בארץ ישראל, אף על פי שקרא אותה טיבריאוס על שמו. והוא ענין דייק בשמא דרבי מאיר, כי אין דבר שלא יהי' אפשרי להמשיך ממנו תועלת, והתועלת מכלל הכונה האלהית בודאי, על כן באמת גם בלישני דעלמי ובידיעות שונות יש למצא חפץ. מכל מקום מובן שאין להם דוגמא וערך עם מה שימצא בתורה הקדושה. ויש לומר שבהתפשט השלימות להתבונן בכל התורה כולה שאין לה קץ כמו לעתיד לבא, אז תמלא הארץ דעה את ד' ותתגלה מעלת תורה בכל דבר, כי כל פועל הוא מעשה ד', וכן כל התורה כולה שמותיו של הקב"ה, דהיינו פעולותיו, כי השם הוא באמת פעולה, כביאור הפילוסוף בגיה"מ דהפעולות הפעלם שמם. 

אלא שקודם בזמן הוא ודאי הדרישה הפשוטה הבנוי' בכונת האומר, ומכל מקום אין לגנות הדרישה הרחוקה מכונת האומר, שאם מכונתו היא רחוקה אבל אינה רחוקה מכונת השם ית' שסבבה הסיבות שיבא מאמר זה לידינו ויעירנו על תועלת, וכל תועלת רוחני הוא קנין חביב מאד. ואם ראוי הוא להשכיל שהסבה שהוזמנה להרויח דינר אחד לא באה במקרה, כי השם ית' הוא נותן לחם לכל בשר ומשביע לכל חי רצון, איך אפשר שתבא במקרה סיבה מועלת תועלת רוחנית. אלא שהדברים מחולקים לענין שימוש התוצאות לענין מעשה, שלזה צריך בינה יתירה. ורבי מאיר שהי' נעלה מאד עד שלא יכלו חבריו לעמוד על סוף דעתו, הי' ראוי לדרש בשמא אפילו למעשה. וממוצא דבר נאמר, שהר"מ ז"ל קבל על מחלת הדור לדרוש במאמר דברים שלא כיון אומרם, המחלה ההיא יש לה גדרים, ולפעמים היא מעלה גדולה ועליונה, ומצאנו שלמעלה זו עלו חז"ל, והוא בנוי על פי אמתת דעת אלקים, וד' אלקים דבר מי לא ינבא.

<h2>כב</h2>
יסוד ההשגה השלמה, שהוא עולם מלא של האדם, הוא שידע איך ראוי לצייר כל המושגים במציאות הגשמי והרוחני לפי הרושם שיעשו על המשיג. וצריך שיובן בין איך הם עושים הרושם האמיתי והראוי בהיות המשיג מבין עצמו ומוכשר לקבל דברים כתקנם, וגם זאת היא ידיעה נחוצה איך הם ראויים להצטייר בהיות המקבלים מעותים דרכיהם, על כן יצוייר הדבר באופן אחר. וזהו יסוד ההשגות דקדושה, ולעומת זה דקליפה. על כן לפי דעת האמת אין הבדל בין ציור היושר שמצטייר המשוט בלא מים להעיוות שמצטייר במים, כי כמו שביושר היא מצטיירת מפני שקרני האור הם בציור זה בערך קבלת העין, כך במים היא מתעוותת מפני שהם בציור אחר, ועל כן גם לזה הדמיון יש מציאות, אלא שאין המציאות מאומת לכל צדדיו באופן שימשכו ממנו פעולות טובות כי יעשו הפעולות לפי רושם ההטעה שבהן. אבל כשילקחו על אמתתן אין דבר שלא יהי' ממנו תועלת ולימוד אמיתי, שמביא להכיר כבוד האמת. 

גם מפני שאין מושגי עבודת השי"ת ודעת אלקים ברורים עדיין בלב כל יראי ד', מפני שאין דעת אלקים בבירורו בעונינו, על כן מתעוררות פריקות עול והפקירות, כדי שיכריחו להיות מעמיקים יותר בדעת אלקים באופן ברור ונעלה, בכח רב ועז גדול, המספיק להיות ממלא כל העולם כולו אורה, ולגרש את החושך הגדול שכיסה ארץ. ורמוז בחז"ל אימת אתי משיחא, והשיב כד תחפי חשוכא להנך אינשי שנאמר כי החושך יכסה ארץ וגו' ועליך יזרח ד' וגו'.

<h1>מחברות קטנות – בויסק ב</h1>
<h2>א</h2>
חיבור ענינים רחוקים על ידי אמצעיים תלוי באיכות הכח של האמצעיים וקלות התפשטותם. למשל, האויר פועל ממקום למקום, על כן נגועי חולי שבמקום אחד פועלים על מקומות רחוקים בהמשך זמנים. וכן לטובה, טהרת האויר ודאי פועל גם כן טובה במרחק לפי ערך. הדעת נותנת שהשלימות הרוחני יהי' פועל בכל מרחב המציאות פעולותיו כפי ענינו ולא יפסיקהו מקום. על כן רשעים מאבדים את העולם בכללו, וצדיקים מקיימים אותו בכללו.

<h2>ב</h2>
במצות יש להשיג טעמים מצד כנסת ישראל, חוזק הלאומיות הכללית של ישראל, וגם כן חוזק הרוחניות ודעת אלקים בכלל. שורש העבודה בנקודתה הפנימית הוא באמת דעת אלקים, וההרחבה לזה טבוע בלאומיותם של ישראל. תכלית ישראל לעצמם מצד איכותם נשגב יותר מתכלית הכללי של שלימות כל המין האנושי. על כן אשת חיל עטרת בעלה, וכנסת ישראל עולה למעלה מתפארת ישראל.

<h2>ג</h2>
תחילת ההדרכה צריכה להיות בדורנו, שראוי לכל אדם לשמור דתו, שבזה נכלל גם כן כבוד אומתו והשלמתה המוסרית, ואחר כך על ידי הרגל ודעת ידע להשכיל ערכה של דתו, במה היא מתעלה מדתות אחרות, ובאשר הוא יהודי ישכיל רב יתרון קדושת דתנו הקדושה ואלקיותה הנשגבה. ראי' לדבר, שהרי הנביא, בהיות ישראל במדרגה ירודה במצב המוסרי, אמר עברו איי כתיים וראו, וקדר שלחו והתבוננו מאד, ההימיר גוי אלהים.

<h2>ד</h2>
לפעמים יראי ד' הם חלושי כח בגוף ובנפש, והסיבה היא מפני שלא נטהרו משיבושי ציורים בדעת אלקים, על כן הציורים שהם הפך טבע האמת הם מחלישים את הנפש, אם לא מי שהוא רחוק מהרגש כלל צד ההיפוך שבהם, והם עע"ר, אבל הקרובים אל ד', בעמק נפשם כבר נרשם הכנה להשגת אמת, על כן הם נחלשים מסבת ציורים ההפכיים. על כן כל זמן שיתבררו להם יותר דרכי ד' וציורי האמת בדעת האלקים, יתאמצו, ועל זה אמרו חז"ל חש בראשו יעסוק בתורה וכו'. אמנם פורקי עול מתוך שאינם מסתכלים כלל בדעת אלקים, אין להם ציורים הפוכים, כי אם הם משוללי כל ציור. אמנם אין בזה עליהם מעלה נגד יראי ד' הסובלים, כי הם מתוך שיושבים בחושך יהי' ד' אור להם, כי יזכו על כל פנים להאיר באור ד', וחשכת הציורים המוטעים יסורו. אבל אותם שפועל ד' לא יביטו נאמר ורשעים בחושך ידמו, כי לא בכח יגבר איש, משמע שיש צד כח נוסף מצד החושך, אבל לא בזה יגבר איש כי אם זרח בחושך אור לישרים וגו'.

<h2>ה</h2>
היכולת המוחלט האלקי ראוי להבין שאין מעצור בידו ית' להמציא כל מיני סיבות שבעולם להפיק התכלית הראוי, ואחד מהתכליות הנשגבות הוא לעזור בוטחים בו, כדי שיתחזקו כוחות המוסריות האנושיות שמתרוממות על ידי הבטחון השלם. אמנם רק היכולת של המצאת הסיבות המופלאות וסידורן, זוהי יכולת של חכמה ושלימות, אבל יכולת מצויירת מאין סבה וסידור אינה כי אם יכולת מקרית, שאין מציירים בה שלימות אמיתית. על כן אי אפשר שיהיו ניסים רבים ומתמידים בעולם, שזה הי' מורה על יכולת מבלי סדר, כי גם הניסים יש להם סדר קבוע ובחכמה נערכים כפי מצב התפתחות הרוחניות הבאה על ידם. על כן הקורא הלל בכל יום הרי זה מחרף ומגדף, כאילו מעשה הבריאה כולם בלא סידור והזמנת סיבות נאותות, ואם כן אי' החכמה שהיא צד השלימות שביכולת.

<h2>ו</h2>
עומק דעת אלקים תורה לשלול שאלת שינוי מכלל צד הבריאה, כי הפעולה אינה כלל שינוי, כי באמת גם התנועה אינה שינוי, כי היא עצם החיים בגשמים, ואם כן הפעולה בכלל היא עצם השלימות והחיים ואינה שינוי כלל, אדרבה המניעה והשלילה מפעולה הי' שינוי בלתי מצוייר כלל. על כן אי אפשר כלל לאמר שהי' זמן שלילת פעולה בחק השם יתעלה, כי אם תמיד פועל לפי מדת שלימותו. אנחנו מרגישים את ההוה, מפני שהגיע אלינו אור חסדו בזה האופן של הציור הזמני, והרגשת השינוי אינו כי אם לערכנו, אבל לגבי' ית' הוא שלימות החיים האמיתיים. חי העולם.

<h2>ז</h2>
מצד ראשית הפעולות, מצד האלהות, אין להבחין צד רצון או הכרח טבעי בחקו, רישא דלא אתידע. אבל ברור כי הנמשך להשגתינו הוא בערך המשלים את כל צדדינו המוסריות ביחוד, ובהשגת היחש אל הרצון יש לנו יסוד לכל שלימות, על כן היחש של האלהות לשכלינו ומעשינו ופעולותינו והנהגתינו הוא יחש של רצון. על כן בטחון ותפילה וכל דרכי מוסר היוצאים מרצון, כעבודה אהבה וכיוצא בזה, יש להם מקום חזק במציאות בכל אופן. ואם יתכן שיש צד שלימות שהוא למעלה מציור רצון, הוא דבר אשר לא לאדם ניתן להשיג, כי הוא נוגע להשגת עצמותו ית', שאין דרך לזה בחק נברא. ואולי כטבע כל חסרון שמוליד השתדלות, זאת ההעלמה היא סבת תנועת החיים. אמנם נראה שורש הרצון הוא צד השלם באמת, וכל צד של הכרח אינו שלם, על כן אי אפשר כלל לשם הכרח להמצא, כי אם רצון כל הרצונות, נעלה מכל מה שאנו יכולים לתאר ברצון.

<h2>ח</h2>
אם יחשב אדם שיוכל להשיג כל האמתיות, יתעצב בהשגה, כי יכבד עליו שלא הגיע לתכליתו, והעצבון הוא נגד טבע השלימות. אמנם בהיותו מחליט כי ההגעה להאמתיות אי אפשר לו בהחלט, כי אם ציור היותר נאות לפי חוקו, אם כן כל שלימותו הוא עסק הדרישה, על כן הוא תמיד בטוב לבב. אלא שבמדה היותר גבוהה יש ציור לשמחה ומנוחה עם הציור שיש אפשר להגיע להשגה, והוא בהבנה שגם האיחור והכבדות והמניעה שעומד לשעה, הכל מכוון לשלימות בסוף, ואם כן כשם שההשגה היא שלימות מוחלטת בשעתה, כך מניעתה בזמן המניעה טובה מוחלטת, אלא שלטובת מניעת ההשגה אין ציור בהשתדלות כי אם להיפך, להשתדל בהשגה, וכל מה שלמעלה מגבול היכולת הוא צד הטובה שראוי לעמוד בה בשמחה. וזה מבֹא לענוה על פי אמת.

<h2>ט</h2>
לפעמים תמצא אדם שמפני בחירתו, דעותיו, או חינוכו ומנהגיו, כבש את שאיפות החמדות הגסות הנהוגות ברוב בני אדם, ומפני כך אין לו שאיפות של התפשטות החיים, כעשות קנין רב וכבוד וחירות וכיוצא בזה, אך מפני שלא הקים שאיפות גבוהות ראויות לנהל את כל אנושיותו, על כן הנהו נופל בבהמות, ובכל מגעו בעניני החושים יעבור על המדה, ותשפילהו נפשו בהנהגה כזאת. אבל מתוך שלא הקים טכסיס שלם לרע כי אם במקרה, הוא נח להיות מתוקן. אמנם יאכל ישתה וכיוצא בזה יותר מן המדה, אבל ירגיש כי אינו בדרך הנכונה, ויעמוד לסוף על דרך הנכון. אמנם המתקשר עם שאיפות רוחניות שהן היפך התכלית, הוא נלכד בפח שקשה להשיבו, כי אם באור גדול של אור דעת ד' להזריח בנפשו, אז יוכל להשתמש בכוחות הרעות גם כן לטובה רבה וכח רב.

<h2>י</h2>
אמנם נראה שאין לאדם כח להיות נקשר למעלה ממעלת רצון בחק האלקות, אף על פי שאין סוף הוא נשגב ונעלה מרצון מכל מקום כתר נקרא רעוא ונקרא גם כן אין סוף, שזה תכלית השגת האדם בדרך כללות על כל פנים שמועילו להטבתו האמיתית, וביותר נשגב אין לו כלל ציור. על כן כל ציורי העבודות, אהבה ויראה ובטחון, וכל רגש לב אמת, יהי' רק במעלת הרצון, ונאמר חיים ברצונו.

<h2>יא</h2>
חובתנו בדורנו לרדת לסוף דעת הכפירה לכל צדדיה ולהראות דפיה, ולא להתבהל כלל, כי ד' אלוקינו אתנו, והאמת נר לרגלינו. מכיון שניטל ארס הכפירה, שאפילו לפי דיעותיהם הנלוזות אינם רשאים להתפרק מחובת גופי תורה, שוב בנקל יהי' להכניס גם את הסוררים לגבול האמונה השלימה.

<h2>יב</h2>
ראוי להשכיל כי פריקת עול התורה והמצות הוא חורבן לאומה, חלילה, כי הלא בהתבטל מהכלל תורה ומצות מתבטלים ארחות האומה, וכל פורק עול פרטי הוא פועל על הכלל, ופריקת עול בצנעה גורמת לפרהסיא. על כן אפילו רק מצד המבט הלאומי לבדו ראוי לאיתן התורה והמצות כולן. ובפרט שמבט זה הוא מחובר מיד עם יראת ד', שהרי חובת כל איש ישר להאמין שכל פועל רע יענש, ופועל טוב ישולם על פי פעלו לטובה, אלא שאין האדם מרגיש בנקל ערך הרע שיש בעבירות הדת דבין אדם למקום והטוב המגיע מקיומם. אבל בהכיר ערך יתרון הלאומיות, ואיך היא מתחזקת לעד רק על ידי שמירת התורה הקדושה ומתחלשת בביטולה חלילה, יכיר ממילא ששמירת כל פרט כהלכתו עבודת ד' היא, ויש עלי' שכר טוב, ועבירת כל דבר פרטי יש עלי' עונש. אם כן כבר עולה בידו על ידי הלאומי רגשי דת, שהוא ציור קרבת אלקים על דרך השכר והעונש.

<h2>יג</h2>
ראה תאנה בכורה אמר במי שאפגע בו תחלה אתננה לו – הוא חסיד שוטה (סוטה ירו' פ' היה נוטל ה"ד). והיינו מוסריות של כפי' יותר מדאי, רק כאילו הי' הדרך הישר דוקא נגד רצונו הטבעי של האדם.

<h2>יד</h2>
דמות יונה שמצאו להכותים בראש הר גריזים, היינו כנסת ישראל נמשלת ליונה, וזוהי עבודת הלאומיות דכלל ישראל, שהיא תכלית העבודה האלהית, והם אם שהשתתפו במצות מצד אמונה ותכלית אושר נפשי פרטי, אבל לא השתתפו כלל בלאומיות של ישראל, ודומה שבראש הר גריזים יש להם ענין לאומי בפני עצמם, דוגמת כנסת ישראל שנמשלה ליונה על ידי מצות, הכא נמי קובעים להם לאומיות נפרדה, על כן אינם נכנסים כלל בכלל עצם גוי אחד, והם כנכרים לכל דבר. ובירושלמי סוף פרק כהן גדול דסנהדרין – חד כותי פגע ברב חזקי' אמר ליה שום תשים, מעצמך, לא אשים. משמע שלא הי' מודה בלאומיות של ישראל ובטל ענין המלוכה של תוקף העם, ומפני שהי' כותי, וכדרכם.

<h2>טו</h2>
פרשת דרכים זה תלמיד חכם דסלקא לי' שמעתתא אליבא דהלכתא. כל שמעתתא לפי ערכה היא פרשת דרכים, להציל מכל מכשול המכוון כנגדה, ומי שסלקו אליבא דהלכתא לי' כל שאלות החיים והדיעות, הוא ניצל מכל מיני פגעים שבאו לו, ומתוך הפרט יודע הכלל. כח, פועל ושכל, הם יסודי השלימות, על כן תלמיד חכם וירא חטא ניצל בכח, ויום המות בפועל, דסלקא לי' שמעתתא אליבא דהלכתא בשכל.

<h2>טז</h2>
מורטים פסול בעוף, ירושלמי מגילה פ"א הי"א. וצ"ע שלא הביאו הרמב"ם בה' אי' מזבח.

<h2>יז</h2>
אין כה"ג מתמנה להיות כה"ג עד שנעשה סגן, פ' א"ל הממונה ה"ח. ונראה שלא הביא הרמב"ם ד"ז וצ"ע. גם צ"ע מדין דשקלים פ"ז ה"ג – בו ביום נתקרב לעבודה בו ביום נתמנה מקריב שתים, דנראה שלא הי' סגן.

<h2>יח</h2>
ערבה מותר להניף לחולה בשבת. משמע דמיירי בערבה של מצוה, ואע"ג דאסור בהנאה, כדאמר לעיל בסוגיא, מ"מ לחולה מותר. משמע דכל דבר שהוקצה להנאת מצוה מותר לחולה, ומכאן סמך גדול לד' הפוסקים דנר ביהכ"נ מותר להדליק ממנו לחולה.

<h2>יט</h2>
איסור עריות הקרובות פועל על טבע האהבה האנושית, שתהי' ראוי' להתפתח מצד מעלת הרוח והכח המוסרי שבאדם. והנה אהבת המשפחה היא ראש הקולטורא, על כן צריך שלא תחשך באהבה חומרית, ועל ידי היתר הקרובות הי' אהבת המשפחה מובלע בתאוה החומרית, ולבד מה שהי' חסר כח המשלים של אהבת המשפחה לחציו של כל מין, הי' גם מוליד שנאה למין השוה, מנשים לנשים ומאנשים לאנשים, עד שהי' מביא את האנושיות לידי שקיעה גדולה ומניעת הצדק האלקי.

<h2>כ</h2>
כמה איסורי תורה ישנם, שרק על ידי מעלת הרוח של ישראל ירגישו בתקנתם, ובהעדרם ירגישו הקלקול, אבל העמים שדי להם התפתחות טבעית קרובה לא ירגישו ריוח ולא הפסד. על כן רק אותנו קידש יתברך שמו במצותיו.

<h2>כא</h2>
מצות פריה ורביה מורה על ההכרה האמתית שהעולם נוצר לתכלית טוב והגון ומעולה, על כן ראוי להרבותו ולישבו, ולהוציא מדעת הכופרים המתקשרים אל הרע והמקרה, שהם מצטערים על המציאות. אמנם כדי להבין שתכלית הבריאה בטובה לא תצא כי אם לפי גודל הצדק שימצא במין האנושי, אבל המציאות האנושית לפי ההדרכה החומרית אינה ראוי' להיות שואף לה, על כן היא מיוחדת לישראל ולא לבני נח, שהם די להם להתנהג כטבעם, ואם יבדל אדם רע מתכונתו מהרבות כיוצא בו בעולם, אין הפסד לכלל המציאות בזה, כי רק פרי הטוב הוא התכלית המכוון.

<h2>כב</h2>
במקום האמת והיושר האמיתי אין קץ לחמדת היופי וגדלה, אמנם במקום שהאמת כהה צריכה היופי להיות מוגדרת שלא להמשך אחרי' הרבה, כי אוי לו למי שנמשך אחרי יופי עיניו נגד השכל והיושר האמיתי. על כן בתור תולדה לעבודה זרה הוזהרנו מעשיית פסל דאדם ביחוד, להגביל היופי. אמנם להורות שבמקום הצדק האמיתי אין שום כיעור בעולם נמצא, כי אמתת המציאות הוא הוד והדר, על כן בית המקדש הוא נויו של עולם ובו הותרו כרובים, ועוד כמער איש ולויות, בדרך היותר קיצוני של הצטיירות המציאות מאין יחש למפורסמות, כי אם להאמת בעצמה, מפני גבהות השכל והבהקת הצדק שבבית המקדש, עד שהיו הוגים את השם באותיותיו, להורות על אמתת ההשגה, על כן שמה תמצא היופי כל הרחבתה.

<h2>כג</h2>
הלאומיות היא מלאה מוסר ומביאה לכל דרך טוב ליחיד, על כן הוא סייג של השלימות. אבל אפשר לאומה שלימה שתרשיע דרכי', על כן צריך השלימות של עולם הבא להיות עקרי. על כן המינים קלקלו באמרם אין עולם אלא אחד, ובשעה שבית המקדש הי' קיים וחסן הלאומי עומד מכל מקום, תקנו מן העולם עד העולם.

<h2>כד</h2>
שנה בשנה, מלמד שהבכור נאכל לשני ימים ושני שנים, עבידא שוחטו בער"ה ואוכלו בער"ה ור"ה (ר"ה פ"א ה"א). משמע דשנה בשנה מובן על שנה של עולם, אבל אין לומר על שנתו, דצריך שיאכל אותו בתוך שנה שלו, ולא עקר קרא מפשטו. וניחא בזה דלא תקשי שמא קאי על אחר שנה דשעות כיון שפוסלות בקדשים, כמו שהק' חכם אחד. ואף דבכור נמנה להרצאה ולא שייך שעות, מ"מ בירושלמי אי' ג"כ דעה שנמנה משנולד. אלא דבלאה"כ צ"ל דמריבוי ידעי', שהרי הלילה הוא בשני', ונאמר דנאכל ליום ולילה, א"ו דיש בזה איזה ריבוי יוצא מכלל, ונוהג בדין קדשים, וע"כ נאכל לב' ימים שמדה זו נוהגת בקדשים, ואין יוצא מתוך אכילה של שנה שלו. וכ"ה בסוגיאן סוף הלכה זו משעת לידתו את מונה לו, דלא כבבלי, וחזרה קו' הנ"ל, ומיושב כדברינו דקאי על שנה של עולם.

<h2>כה</h2>
קטן לאביו לא כן אר"א בש"ר יוסי בר נהורא כל שאמרו בקטן כדי לחנכו כו'. מכאן משמע דאין חיוב בקטן כלל מצד עצמו כשי' רש"י פ' שלשה שאכלו (ירו' ר"ה פ"ג בסופו). 

<h2>כו</h2>
ברכות פ"ו – מתני' עד שלא ילמדו סעודת מלכים. משמע שבימים האחרונים התחילו לחיות ביותר גדולה.

<h2>כז</h2>
השותה מי דקרים אומר ברוך שברא מי רפואות. צ"ע למה השמיטוהו הפוסקים, כיון דלא מצינו היפך בגמ'. ואולי סמכו ע"מ דאי' בפרקין בבבלי כיון דאית לי' הנאה מיני' בעי ברוכי משמע בלא הנאה לא. מיהו יש לדחות דקאי על ברכה דנהנין, אבל ברכת הרפואה לעולם ראוי לברך.

<h2>כח</h2>
א"ל כמה דאנא יהיב דעתי מפקייתך ידי חובתך בברכה, כן את הב דעתך מפקי ידי חובתי באמן, שם פ' שלשה שאכלו. משמע דאמן חובה הוא לצאת בו למברך מן השומע, ומובן מה שע"י שאין בית הבליעה פנוי אין מברך א' לכולם, וי"ל דלא יענו אמן. אע"ג דבדיעבד יצא בלא עניית אמן, י"ל דמ"מ יחסר אמן מהמוציא אותם, ג"כ י"ל דראוי בעי'.

<h2>כט</h2>
פ' אלו דברים – הכא בלוע במפה הוא. משמע ואינו מטמא, מכאן נראה דה"ה לענין נט"י לסעודה ביש משקה בלוע מידים.

<h2>ל</h2>
אמר לון בי בעיתו לקיימא מתניתא (ר"י אמר למבקריו לאחר ג' ימים, משום שהרחוקים נכנסי' לאחר ג' ימים, שאין ראוי לקיים דבר זה בו, משום שראוי להחשב כקרובים לו). ירו' פאה פ"ג ה"ז.

<h2>לא</h2>
עכבר הפורח אינו בכלל עכבר לענין טומאה. וראי' מירושלמי נדרים פ' ד' וליתני עכבר פורח באויר, לענין נדרי הבאי עיי"ש.

<h2>לב</h2>
הבבליים אוכלין אותו כשהוא חי מפני שדעתם מקולקלת. ובגמ' דילן יפה, וצ"ל שהוא בל' סגי נהור, וכן כהן שדעתו יפה שורפה חי', שם.

<h2>לג</h2>
עד בלי די, דיינו ברכות, תענית פ"ג ה"ט. וניחא מה שמקשים דדי אינו מוצא השפה, ומהו עד שיבלו שפתותיכם, אמנם סמך על ברכה, שאמירת די לבד אינו מציין מה, אבל באמרו ברכות יציין הדי המרובה, ובומ"ף משפתים.

<h2>לד</h2>
אבא בר בא יהיב לשמואל ברי' פריטן דיהא פליג למסכנא, נפיק ואשכח חד מסכן אכיל בשר ושתי חמר, עאל ואמר קומי אבוי, א"ל הב לי' יתיר דנפשי' מרתי', פאה פ"ח ה"ח. אדונתו, כלו' ברשות לבו הוא, ולא כהמפרש.

<h2>לה</h2>
תורת חיים. התורה מנהלת דרכי האדם גם בחיי עולם הזה. כהנים נקבעו להורות דרכי התורה. לו היו מטמאים למתים, היו מביעים הדרכות של מאיסה בעולם הזה, והוא שלא כתורה. על כן לנפש לא יטמא.

<h2>לו</h2>
התורה נקראת משל הקדמוני. ערך הנמשל עמוק מהמשל. כן יתבארו לעתיד טעמי תורה, ויובן שכל מדענו בתורה הי' על ערך משל. בזמן הזה הדמיון לאירוסין, כלה בבית אביה, בעלי. המושג של כל עבודת ד' אי אפשר להתכנס כי אם בענין מציאות חן, הבן תכלית הפעולה. לעתיד לבא ככלה בבית חמיה, אשת חיל פועלת בעסקי הבית לתועלת, חכמת נשים בנתה ביתה. על כן במשלי, לעומת לימוד המשל בערך תורה בהבנתה בזמן הזה, כשהשלים לעלות על ערך יותר נעלה, אשת חיל, וסיפר שבחי דאשת חיל. שיר השירים שנעשה לעומתו, שם הדברים – כלה, יופי וחן, נאוו לחייך בתורים. מיהו לעולם יש מסוג היופי, שההשערה תהי' לעולם עולה על המושג, יען כי אין קץ לשלימות. על כן עתידין ישראל לומר בכל יום שיר חדש, וכמשוש חתן על כלה לא יופסק גם בהיות מעלת אשת חיל בכל פרטיה הממשיות כבר בפועל.

<h2>לז</h2>
מצות כיסוי הצואה והערוה תלמדנו כי אמנם כל ציורי החיים ראוי להרחיבם, אפילו בספורים וציורים, להרחיב את הדעת והענג הרוחני באדם וללמדהו את החיים לכל צדדיו באופן בולט, אמנם הצדדים המכוערים שבחיים, בין המכוערים מצד הטבע בין המכוערים מצד מצב המוסר של האדם, אותם צריך לכסות, וכֹסה קלון ערום. והמרחיבים את הדברים בכל דקדוקי החיים גם באופנים המכוערים, הם מסלקים את ההוד האלהי מלבבות רואיהם וקוראיהם, ועוברים על האזהרה הרבתי והי' מחניך קדוש ולא יראה בך ערות דבר.

<h2>לח</h2>
מלך, נשיא – ב' תוארים למלך. העם צריך מנהיג להם בעצה, מלך בהמלכה, מלכי ישפר – עצה. אמנם בהיות מצב העם במעלה רמה, יועציו מקרבו יצאו. אבל עדיין צריך נושא אל הכבוד הלאומי, נושא נזר, שבשעה שהנושא הנזר הוא רודה בלא צדק, לא הי' נסבל, אבל כשמולך בגאון ד' הוא שוה מאד לכבוד העם והדרו. על כן בתורה נאמר גם כן תואר נשיא למלך, ומיועד לעתיד, ודוד עבדי נשיא, לא נהי' צריכים לעצה כי כל בניך למודי ד', אבל נושא כבוד כלל האומה הוא חזון מרהיב נפש כשהוא בכל עזו והדרת קדשו.

<h2>לט</h2>
או"ח תקפ"ד – בני אדם החבושין בבית האסורין אין מביאין אצלם ס"ת. צ"ע מקור הדין במרדכי ספ"ק דר"ה מירושלמי דכל אתר אמרת הולכין אצל ס"ת, דילמא רק היכא דאפשר, אבל היכי דאניסי כיון דא"א י"ל דזהו כבוד התורה שלא תתבטל המצוה. ואולי מיירי בבית האסורין דישראל, שהחיוב על ב"ד להוליכם ע"י שמירה אל הס"ת. אלא דפשטות הלשון לא משמע הכי.

<h2>מ</h2>
תקפ"ה – אינו רואה מאותו שכר סי' ברכה. עי' ט"ז סק"ז בענין שכר שבת במקום מצוה, דמחלק דמצוה דשבת גופי' אין בה משום שכר שבת. ואולי י"ל דמתפלל כיון דכ' פוסקים דבשכר עדיף מבחנם, וי"ל ה"ה לתוקע דיכוין לבו, א"כ זהו גופא ענין המצוה דיקבל שכר, משו"ה שרי, אבל בשומר את הפרה לא מיבעיא למ"ד הרוצה מתנדב ואין הידור בשכר ודאי לא דמי, אלא אפי' למ"ד דוקא ע"י שכר מ"מ אפשר בהבלעה דחודש ושבת. אבל כאן דהמצוה היא לפי הנהוג להצריך מתפלל בנעימה דוקא ליו"ט, מכש"כ בתוקע, י"ל דחשיב יותר צורך היום מצד השכר עצמו.

<h2>מא</h2>
מדברי הירושלמי פ"ק דביצה משמע דהך דינא דכל שתשמישו ביום מוליד ביום אינו כולל בעופות כיון שאפשר להם להיות ספני מארעא, ואפי' כשהוא מזכר, דלא כבבלי.

<h2>מב</h2>
באגדת בראשית פי"ד ד' – עובדי' לא הזכיר לא שם אביו ולא שם מקומו, אלא שהי' גר. הקשה בעץ יוסף הרי חבקוק גם כן לא הזכיר שם אביו ושם מקומו, ועל פי דברי הזוהר דחבקוק הוא בן השונמית ניחא, דבאמת פרחה נשמתו ונשמה חדשה ניתה לו על ידי אלישע, ולא שייך כל כך לקרותו על פי האב על פי האמת.

<h2>מג</h2>
שם אי' – אף על פי שהיו מתנבאים מפי הקב"ה, אילו היתה סנהדרין זזה הימנו לא הי' להתנבאות דבר חדש, שנביא צריך רשות בית דין. וצריך לומר דהא דכובש נבואתו חייב, היינו כשיש לו רשות מבית דין. וכן משמע מסוגיא דמגילה דפריך וחולדה באתרא דירמי' היכא מתנביא, ומתרץ קרובתו דירמי' היתה ולא קפיד עלה, משמע דבלא רשות אסור. וכן משמע נמי ממקרא מלא דאלדד ומידד.

<h2>מד</h2>
דבר מחודש אמרי' בנזיר דס"ב, דמופלא סמוך לאיש אפילו למ"ד בישראל מדרבנן, בעכו"ם הוא מן התורה. הסבר הדבר הוא, דבישראל השיעורין הם מהלכה, ולא אזלי' בתר השיעור ההגיוני. אמנם בבן נח השיעור השכלי עיקר, כמו מפרכסת דאסורה לבן נח משום דגבול שלהם הוא מה שהשכל הפשוט מחייב, דהיינו תצא נפשה, ובישראל גבול התורה עיקר. הכא נמי מופלא סמוך לאיש כיון דאומר יודע אני לשם מה נדרתי ראוי להיות נדרו נדר, אלא דבישראל הגבלת התורה מעכבת שאינו איש, אבל בעכו"ם הולכים אחר השכל והוי מן התורה.

<h2>מה</h2>
אלה תולדות נח נח. במדרש – מי שהוכפל שמו הוא צדיק גמור. הטעם – השם מורה על התכונה, והנה האדם הוא מורכב מרגש ושכל, ויש מי שהרגש שלו טוב וכל המעשים טובים שהרגש הטבעי יחייב הוא מוכן לעשות, אבל דבר שהרגש אינו מחייב אף על פי שהשכל והתורה מחייב לא ימהר לעשות, והרי זה אינו גמור בצדקו, ושמו נקרא רק פעם אחת. וכן יש מי ששכלו ישר, וכל מקום שהוא מרגיש בשכל חשבו יעשה, אבל אינו נמשך להרגש, אצלו חסרות כמה פעולות שהרגש מזרז להם, על כן נקרא גם כן שמו רק פעם אחת. אמנם מי שהשלים עצמו בב' שמותיו, ברגש ובשכל, והוא מוכן לעשות כל המעשים טובים, בין אותם שהרגש מחייבם בין אותם שהשכל והתורה מחייבים, הוא מוכן להיות ממולא בהרבה מעשים טובים. וזהו הכפלת השם שמורה על צדיק גדול. 

ביקור חולים והחזקת תורה הם מצות שהא' היא שייכה להרגש, כמאמר המפורסם שנותנים בנקל לחולה מלחכם מפני שבטוחים על מניעת החכמה ואינם בטוחים על מניעת היראה.

  
<h2>מילואים</h2>

<h3>ד1</h3> 
קונוקוס, בעל מחשבות, ירושלמי פ' מי שאחזו.

<h3>יב1</h3>
מחתך בשר מי יימר דשרי בנפל, ירושלמי פ' נושאין על האנוסה ה"ז.

<h3>יב2</h3>
לר' יהודה, אביו ודאי ולא ספק, אמו ודאי ולא ספק, שם.

<h3>יב3</h3>
ביום נשק – ביום שהקיץ נושק את החורף. ירו' פ' האשה שהלכה ה"ב.

<h3>יב4</h3>
אין אדם רשאי לקח לו בהמה חיה ועוף אא"כ התקין להן מזונות, שם ה"ג.

<h3>יב5</h3>
דשתק מתגר, ודמשתעי מספר (מונה מעות לשלם), שם ה"ט.

<h3>יב6</h3>
חשודה היא לעשות כמה חללין כדי לעשות בני צרתה ממזרין, האשה בת' ה"ב.

<h3>יב7</h3>
על רבי' אנא פליג, כש"כ עלוי, סוטה פ"א ה"א.

<h3>יג1</h3>
תינוק שהוא עולה לחדשיו, זה שהוא גדול בתורה שלא בפרקו ומבזה גדולים ממנו, שם.

<h3>יג2</h3>
אין קטן רשאי לישב עד שיאמר לו הגדול שב (כתובות פ"א ה"א).

<h3>יג3</h3>
מכן לב"ד שהן ממנים זקנים בבתי משתיות שלהן, שם.

<h3>יז1</h3>
מכיון שהוא מתמנה פרנס על הצבור הוא מתפלל ונענה, בתמי'. ירוש' תענית פ"א ה"ד. אלא מכיון שנתמנה פעה"צ ונמצא נאמן כדאי הוא, מצליא ומתעני.

<h3>יז2</h3>
זכיי טבחא, מוזכר ירוש' מגילה פ"ד ה"א.

<h3>יז3</h3>
שטר בירורין, קומפרומיסין. ירושלמי מ"ק פ"ג ה"ג.

<h1>פנקס ה</h1>

<h2>[1]</h2>
כשחושבים על-דבר ד' מתרוממת כל הנשמה עם כל חלקיה, והמדות מתקדשות, וכל העולמות כולם מתעלים מצד כח העילוי של אותה הנשמה החושבת המתעלה. וזה נוהג אפילו כשחושבים ברגש לבד, ואם מוסיפים על זה דעה ושכל, העילוי הוא יותר מאיר באין שיעור.

<h2>[2]</h2>
הקדושה הכללית של אור האלהות היא מאירה בכל ההוי'ה, בעולם הרוחני והחומרי, בתורה ובעולם, על כן בכל פרט מתגלה ניצוץ מיוחד מהאור הכללי, אבל הניצוץ יש בו כח הכל, מפני שאין ברוחניות חלקים בעצם אלא חילוקים של התגלות. אבל הרוחניות מתגלה בטבעה רק למי שמכשיר את עצמו להתגלותה, על כן העוסק בתורה לשמה מוצא בכל פרטיות האור הכללי, והעובד את ד' באמת מוצא גם בכל פרט מפרטי העולם את ד', את ההויה הכללית בכל אורה. אבל לפי מדת הריחוק מאמתת ענין של עבודת אמת ועסק בתורה לשמה, כן מתקטן הפרט, ונמצא שהוא עומד בתור ניצוץ קטן, ולפעמים הוא קטן כל כך עד שאינו יכול להאיר את מחשך הלב. על כן הכרח הוא להתאזר בדברים רחבים וכלליים, וכשנגבהים על ידם נעשים כל העסקים הפרטיים בתורה מקודשים בכללות קדושת אור התורה, ובעולם – כל העובדות כלולות בכל.

<h2>[3]</h2>
הננו רואים את כל העולמים בקרבנו, וכיון שאנו רואים אותם הנם שם. אנו מגביהים אותם כשאנו מגביהים את הוייתנו, ואנו מורידים אותם בירידתנו, ואי אפשר להיות אופן אחר.

<h2>[4]</h2>
בשעה שהחומר גורר אותנו אחריו, הננו הולכים ומשתפלים, ומשתפלת על ידי זה כל הוייתנו. אבל לפעמים הננו צריכים לרדת עם כל רכושנו הרוחני אל החומר לסעדו, ואז הוייתנו לא נופלת, כי אם מתפשטת למטה כמו שהיא רחבה וגבוהה למעלה.

<h2>[5]</h2>
היצר הרע מסית את האדם לאחוז במה שהוא קטן ביותר, ואם רואה הוא שהאדם עלול לאיזה מעלה גדולה, הוא משיא אותו למעלה קטנה כדי לאבד ממנו המעלה הגדולה. על כן לפעמים מסית היצר הרע את הצדיקים הגדולים שילמדו הרבה, רק שלא יתבודדו הרבה במחשבות עליונות, כי המחשבה העליונה היא התורה היותר שלמה מכל התורות הנלמדות בפה. ואפילו בבינונים מזדמן הדבר שבעת שהוא מוכן להיות מתעלה על ידי רצונו להזרחת דרך של תשובה, כשרואה שאין במה להטרידו הוא מטרידו בטרדת לימוד. על כן צריך החכם להיות עיניו בראשו, ולהשכיל בכל ענין מה שאפשר להמשיך ממנו מעלה יותר עליונה – אל יניח את עצמו להסתפק בדבר קטן.

<h2>[6]</h2>
מי שמוכשר לסתרי תורה איננו יכול למצות את התוך של הקדושה המובלע בנגלות ובפשוטי תורה, כי אם כשיהי' קבוע ברזין דאורייתא. ונמצא שלא יוכל להסתפק בנגלות אפילו להיות איש פשוט, כמו שאם יאכל אדם מאכל בהמה לא יוכל לעכלו, לקחת ממנו את התמצית של הזנתו. אמנם כל אדם כלול מכל הבריות, על כן גם מי שעלול לגנזי תורה כלולה בו מדרגת הפשט, על כן יוכל גם כן ללמוד דברים פשוטים וליהנות מהם, אבל לא יוכל לסמוך עליהם בכל הזנתו הרוחנית, אף על פי שאותם שאינם במדרגתו סומכים על זה לבד.

<h2>[7]</h2>
התפילה והתורה וכל דיבורים שבקדושה, עיקר ענינם מה שהם מניעים את הרוחניות של הנשמה לצד הפריחה העליונה של הרוחניות המאושרת של אור העליון. והדברים הולכים כסדרם. כשם שמצד ההארה השכלית המציאותית העליונה נתהוו אלו הדיבורים, המתחייבים מצד ההכרות העליונות, כך הם מחזירים מלמטה למעלה את הנשמה לתוך עליוניות מקורם, ומאשרים אותה ואת כל התלוי בה. ופשוט להבין שתנועה רוחנית הוייתית במציאות עושה תנועה לטובה בכל מלא העולם כולו, וכל העולמים כולם נוטלים חלקם באושר הרוחניות, והרוחניות מחוברת בהשפעתה גם כן אל הגשמיות, והכל מתעלה ומתברך.

<h2>[8]</h2>
כשמתקרבים אל האור העליון מתעלים. ואפילו אם הרעיונות המביאים לקירוב זה מעורבים באיזה דמיונות לא טהורים, אחר כך הם מזדככים, כתוכן לעולם יעסוק אדם בתורה ובמצות ואפילו שלא לשמה, שמתוך שלא לשמה בא לשמה.

<h2>[9]</h2>
גדולת אין סוף בהשקפה ראשונה היא מצטיירת כמותית, וזהו הצד הסיגי שבהשגה. וצריך להעלותה תמיד לצד האיכות, והכח שהי' נמצא בציורי הכמותיות מתהפך כמו חומר לצורת ההשכלה, וכיון שהצורה משלמת אותה מתעדן החומר גם כן ויוצא משפלותו וגסות ערכו, והאדם מתעלה.

<h2>[10]</h2>
האלהות יש לה המעלה של רעיון אחד, אבל לא תחסר גם כן את כל היתרונות של רעיונות רבים לאין סוף. ומי שהמחשבה באלהות נדמה לו כמשא, מפני שנדמה לו שהוא סגור ברעיון אחד, הוא לא התחיל להכנס לפנים כלל.

<h2>[11]</h2>
אי אפשר להנצל מאותה החלישות המלפפת את האדם בהיותו מתחיל לשוטט ברעיונו במחשבות נעלות, כי אם על ידי התגברות הצדק. על כן כל מה שימלא האדם יותר את חובתו לעשות מעשים טובים רבים, כן תהיה נשמתו בריאה, ובהיותו עומד בחצרות ד' להסתכל במושגים עליונים לא ימצא בקרבו בושה יתירה המחלשת ומכשלת את הכח, כי אם בושת פנים המחוברת עם הענוה המעדנת את הנשמה.

<h2>[12]</h2>
אין הרוחניות מתגברת להיות משתלמת בשלטונה, כי אם על ידי כפירה מוחלטת בכל מעצוריה – כפירה הבאה מתוך הכרה פנימית והרגשה מלאה, המתרוממת מעל לכל רגשי פחד ורפיון. מחושך כפירה זאת יולד אור האמונה הבהירה, החזקה מכל איתני עולם. מי יתן טהור מטמא לא אחד.

<h2>[13]</h2>
יסוד הנסתר של איסור ערלה הוא, שהכח המתגלה בצמיחה של האילן בשנותיו הראשונות הוא מוכן להשפיל את הנפש המאירה באור החיים הרוחניים העדינים, וכשמתחברת לזה הנטיה הבולמוסית של הנאת החיך, ביחוד המוטבעת עמוק על ידי עסקנות קבועה, לעסוק בנטיעה בדברים שאין המחיה ההכרחית דורשת, כמו פירות בכלל, שהם מסוג המותרות, יחד הם מטמטמים מאד את הלב המרגיש ואת המח החושב, המעלים את האדם לשלמות יצירתו, להיות עלול להרגיש עדינות ולחשב גדולות ועדינות. 

המותרות מוצאות את תפקידן בחיי הכלל. על כן מתאגד הכלל על ידי הנטיעה במרכזו הרוחני, בהיות פריו קודש הלולים לד' בשנה הרביעית. התעלות הנשמה הכללית, והוספת כחה על ידי ההתעלות הרוחנית של יחידיה, מוסיפה בקרבה כח הפועל בכח ממשי בפועל גמור גם על יבול הארץ, "להוסיף לכם תבואתו". האחדות הזאת בין היחידים להכלל, ובין הרוח של האומה לטבע הארץ, הוא דבר מיוחד לתכונתם של ישראל, שנוצרו בצורה כזאת שרוח האלהי והלאומי, המוסרי והאמוני, ואפילו הטבעי הפרטי של כל יחיד, ותכונת הארץ מראשית כוננותה, הכל הוא חטיבה אחת שלא יתפרדו לעד. ואף אם יתרחקו החלקים הללו ויתפרדו זה מזה, יהיה פירוד של שעה, אבל מונח בכל אחד מהם כח מושך המחברו אל הכל. וסוף שישוב הכל לאיתן המערכה המורכבת הרכבה תואמית, המצומדת מכל אלה יחד, באופן אחדותי הפועל ומתפעל.

<h2>[14]</h2>
זרם הכח מוצא הוא את תעודתו בתור תכלית לכל גלגוליו, כשהוא בא באדם שהכשיר כבר את כחו על פי חפץ מבוסס בבסיס של אור שכל טוב, הרגשה עדינה ויושר שלם. אבל לא בכל מה שהכח זורם עלול הוא שיבא לתן את תפקידו כשיבא אל חוג האדם על ידי אכילה והנאה. לפעמים הכח החבוי בתוך האוכל הוא כל כך מלא ערפל, עד שיאפיל את זוהר החיים גם באדם היותר מפותח. זהו סוד איסור המאכלות וההנאות, כל אחד לפי ערכו.

<h2>[15]</h2>
האשה היא הנשמה היותר עדינה שבאדם, והיותר שפלה. שני הצדדים נמצאים בה. על כן כל אשר ספרו כל הרומנטים בשבחה אמת הוא, וכל מה שדברו שונאי הנשים גם כן אמת הוא. חליפות רוחה מתגלה גם כן בחייה הטבעיים, ימי טהרה וימי טומאה. בימי טומאה מתגלה בתוכה הצד החלוש שבנפשה, וכל הכיעורים שבטבעה, הפנימים, מלאים אז בסתר רוחה. אמנם בעצמה היא מקבלת גם אז שפע מהצד הטהור, מהאיתנות של צד טהרתה, אבל היחש המיני הוא רק נפעל מהתכונה הזמנית. על כן אין קץ לטומאת גו ורוח שמחוללת טומאת הנדה, על ידי הזיווג, לשניהם. המטבע הקבועה של האיש מטבעת בקרבה קביעות טומאת וכיעור הנדה. רק על ידי טהרה של זמן ושל פעולה סגולית, שהציור, הירושה, האמונה וההרגל ההיסתורי, מועילים יחד עליו, טהרת מים בתכסיס של ההלכה המסורית, עוברת היא הטומאה הזאת, ורוח טהרה וקדושה בא ומתנוסס תחתיו, לקומם דורות של חיים מלאי עז ואור, מלאי רוח אהבה צחה, וגבורה טהורה ועדינה, זרע ברך ד'.

<h2>[16]</h2>
האמונה היא צריכה להחיות אותנו, לעשות אותנו ליותר אמיצים ברוח מכפי מה שאנו מבלעדה. זאת האמונה אינה שוללת את החופש ההגיוני בשום אופן וענין. החופש והעיון מפנים לפניה את הדרך. אבל מפני שלמותה של האמונה מתגלה בנו חסרוננו. על כן אנחנו מוצאים את עצמנו נעלבים בגבולה. אמנם החסרונות אינם חסרונות כי אם כשאין רצון לתקנם, אבל כשמתגלה הרצון לתקן אותם מיד הם אובדים את שמם ואינם עוד חסרונות. על כן תיכף כשהתשובה משלמת את האמונה, היא נותנת את היכולת להיות אמיץ בחברתה, והאומץ הוא אדיר מאד.

<h2>[17]</h2>
מי יוכל לדעת את מעמקי היסורים של לב רחב, של נשמה שואפת רחבי אל, כשהיא מסתגרת במסגרת צרה. אח לנשר שנסגר בלול של תרנגולים.

<h2>[18]</h2>
אור אלהים איננו מתגלה כי אם בחופש המחשבה. רק תאות בזויות, המביאות מורך הלב בנפש האדוקים בהן, יעשקו את חופש המחשבה מלבו של אדם. 

<h2>[19]</h2>
הפתגם של חופש המחשבה נעשה מקולקל ומסורס, מפני שמשתמשים בו עבדי המחשבה במלחמתם נגד עבדים אחרים.

<h2>[20]</h2>
כשהאנושיות היא נתונה בחולשה רוחנית, אז מעמד החופש שלה הוא הספקנות. וכשנשמרים הגבולים יפה, כשהיא יודעת את מצבה, שהיא חלשה ונכאה, ושעל כן אינה יכולה לגזור שום דבר ברור והרי היא מסופקת, אז המעמד כבר עומד להיות עולה והולך. הרפואה הרוחנית היותר טובה היא שלא יאנה האדם את עצמו, שיהיה יודע את ערכו וחולשתו. כיון שהוא בא למדה זו, כבר הולכת החולשה ומתקטנת, ורוח הגבורה מתחיל להתעורר. להיפך מי שהוא חלש כל כך עד שיותר מספקנות לא יוכל למצא, והוא מתאמר להיות גיבור ובעל רוח ודאי, הוא יפול לחולשה שאין אחריה תקומה, כי אם אחרי אשר ישוב דרך גלגולי מחילות של הספקנות לאיתנו, כי ירד על ידי הספקנות למעמקי החולשה הרוחנית, ומשם יתעודד לחיים אמיצים, ברורים וודאיים.

<h2>[21]</h2>
מעמד האמונה מלא תוהו ובוהו וחושך, קמשונים עלו על כל שדמותיה כי לא עובדו רבות בשנים. ביחוד הופלאו מכותיה בדורות האחרונים, אשר מפני הטירודים והגלויות, הצרות וההעקות של כנסת ישראל, נתכווץ הלב ומורא פנימי עלה בקרבו מפני חופשה של המחשבה. על כן ברחו המחנות כולם אל העבודה הבלתי מסוכנת, אבל גם כן בלתי מועילה הרבה בהיותה מסולקת מנשמתה. כל חכמי ישראל פנו רק אל הדיוק המעשי, והשכל כולו מכל רועי האומה לא מצא שום ענין אחר כי אם פסקים או שעשוע של דרשות ופלפולים, והנשמה בגבהה העליון יושבת היא ושוממה. כשל כח הסבל, הכבלים מעיקים, ואין יכולת לעצר עוד. הנשמה מוכרחת להתפרץ אל המרחב. כשתתפרץ בלא סדרים, בלא מנהל ומחזיק בידיה, תפנה עורף אל כל עבודותיה הצרות. זאת היא ההתפרצות החולנית של סילוק משקל החיים. כרועה עדרו ירעה, בזרועו יקבץ טלאים ובחיקו ישא, עלות ינהל. שערים נפתח לבא בהם במרחבים, בסדרים, בהשקט ובבטחה. העבודה המוגבלת תכובד לפי ערכה, אבל על גבה תעוטר העבודה הרחבה, שנשמת אלהים חיים מתרחבת על ידה.

<h2>[22]</h2>
המחשבה על דבר רוממות ד' היא כל כך טבעית לנשמת האדם, עד שכל עינויי הנפש אינם באים כי אם מאותה הסבה שאין האדם מכשיר את עצמו למלאות את סיפוקו זה, וכן משתלשלות ובאות צרות הפרט וצרות הכלל. וכל האמצעים וכל הדרכים האחרים שהאדם מבקש איך להשתחרר מצרותיו, כולם לא יועילו אם לא תעמוד בראש כולם עזרה מצרה זו של מניעת הכשרת הסיפוק של המחשבה בדבר רוממות אל. אמת הדבר, שכל הדרכים של הטבת מצב החיים הם עצמם הנם גם כן המרחיבים את הצעדים להגדלת הנשמה, שממילא תמצא בקרבה את עוזה, והסיפוק האלהי יבא לרגלם, אבל הפרש גדול יש בין המצב הבא על ידי הכרה ובין הענין הבא בהיסח הדעת ובסמיות העין.

<h2>[23]</h2>
המהומה הכפרנית, כל זמן שהיא עסוקה במגמות מוסריות הרי היא ממש דרישת ד'. המוסר והרחבתו, הגדלת ערכם של החיים, ענוגם ושאיפותיהם, הוא בעצמו דרישת ד', יותר משארי דרישות הבאות ברחשי לב המתעוררים על פי איזה דמיונות פנימיות שאין בהם הטבה מעשית לסדרי החיים. מכל מקום אומללים הם בני אדם כל זמן שאינם יודעים שכל מה שהם עסוקים לרדוף אחריו במובן המוסרי ובקשת הטוב זהו דרישת ד', ונהרה רבה תופיע עליהם כשיגלה להם רז זה.

<h2>[24]</h2>
המזון הטבעי של הנשמה הוא המחשבה באלהים. כדי שתוכל ליהנות ממזונה זה צריכה היא לחזק את אבריה על ידי מזונות ילדותיים, חלב שדים, שהם מושפעים אליה על ידי כל ההגיונות, כל המדעים, כל ההרגשות, כל המוסרים וכל האמונות, וכל המעשים שבהן, שהם רק מכשירים אותה להיות יכולה להיות ניזונת מהמזון הבריא של המחשבה האלהית.

<h2>[25]</h2>
המחשבה באלהים היא הענוגה והעדינה, היפיפיה והאמיצה, שבכל המחשבות שהאדם יכול לחשוב אותן. כשיש למחשבה זו די הסיפוק ברוח האדם, אז מכחה גם המחשבות הנן מעונגות ועדינות, מלאות עז ובטחה. וכפי אותה המדה שהמחשבה האלהית קדורה בקרבו, כך הולכות כל המחשבות ומאורותיהן נלקים, זיו הרעיון הולך ומתמעט, עסק המחשבה לשמה יבוטל אז, ולא יתן את פריו כי אם על ידי אמצעים מלאכותיים, לשם ממון או לשם כבוד, כבוד סופרים או לוחמים, כבוד גיבורים או כבוד כופרים, כלומר כבוד הולכים נגד הזרם הכללי. בתוך הלב לא ישאר אור וחֹם כי אם כפי אותה המדה שהרעיון האלהי מסתגל אל הנשמה.

<h2>[26]</h2>
המחשבה האלהית, כשהיא מוצאה את הנשמה ריקנית, באין למוד ונסיון, באין זיכוך נפשי ותרגלת אל הטוב, אז היא עצמה מתהפכת למפלצת נוראה, המהפכת את כל הוד למשחית. על כן הכשרת החיים התרבותיים בחיי הפרט והכלל, הכשרת המדות והדעות והעמדת הצדק בחברה האנושית, שהם הנם האמצעים הטובים למלאות את הנשמות הפרטיות ואת נשמת הכלל קנין ומילוי, הנם הצעדים היותר מוכרחים לההצעה של הנגישה אל המחשבה האלהית וההתנהנות מאורה.

<h2>[27]</h2>
המחשבה האלהית מעטרת את כל החיים, אינה מבחנת בין נשא לשפל. היא מרוממת את הדמיון ומעשירתו, כשם שהיא מאמצת את השכל ומטהרתו. היא מזככת את הרצון, כשם שהיא מאמצת את היכולת.

<h2>[28]</h2>
הרצונות אשר עלו ונסתבכו בנפשנו פנימה באותם מועדי החושך אשר המחשבה האלהית לא הופיעה עלינו, זמורות זר הם ברובם. הננו מרגישים בנפשנו נטיה אמיצה לעקור אותם משרשם, כדי לנטע תחתם את צמח ד', את הרצון המואר באורה של המחשבה האלהית במילואה הכביר. הם הנם היסורים של אהבה שאנחנו מקבלים עלינו בבא תור התשובה, תשובה מאהבה, תשובה שמסגלת אותנו בכל הליכות חיינו אל המחשבה האלהית בכל מעוף ברקיה.

<h2>[29]</h2>
חסימת דרך בפני חפצים מורגלים, סיבוב זרמי הנפש לעבר אחר תחת אשר תעו בשטפם, אינה מלאכה כל כך קלה, אבל נעימה ומלבבת לכל אשר טעם את האור של ההתעודדות השלמה שהמחשבה האלהית מזרמת בתוך נשמת החיים.

<h2>[30]</h2>
רעיון בהיר אחד מתוך המחשבה האלהית, די אונים הוא להפך את כל מערכי הנפש ממצב של תוהו וחולשה למצב של שכלול וכח מלא, מדרכי מיתה לדרכי חיים.

<h2>[31]</h2>
הכח הדוחף את ההתפתחות הכללית הוא בודאי ההתפתחות של הצד העליון שבחיים, שכפי מדת הכשרת פיתוחו יפותחו כל צדדי החיים. צד עליון זה אנו מוצאים בשלטון הרוח הפנימי, שיסודו הוא המחשבה המשוכללת. שכלול המחשבה אינו מוצא לו בסיס כי אם במחשבה האלהית. לזאת הכרח כללי הוא לאנושיות, שלפחות יחידים מקרבה, המבליטים את השאיפה הכללית הגנוזה בכללותה, יהיו מכשירים עצמם לההגיון האלהי בכל חופש וכל אומץ לב.

<h2>[32]</h2>
המחשבות האלהיות אינן מתישנות. בכל דור ודור יתלבשו בכל הגוונים החדשים שהדור יכול לציירם, ובכל חליפותיהם יתנו חיים חדשים, וירוממו את החיים הכלליים, והחיים הפרטיים יתרוממו עמהם.

<h2>[33]</h2>
עיוות ההגיון של מניעת המחשבה האלהית, אין הנשמה האנושית יכולה לסבלה. ואם תסבל אותו, בעל כרחה היא מתמלאת מכאובים וכעס, פרעות והריסות.

<h2>[34]</h2>
עמוק עמוק בסתרי הנפש מונחת היא השאיפה למחשבה האלהית, בלב כל נשמה. הכפירה היא מלאה אנרגיה רבה בהתאמצה ללכת נגד הכרח חיובי זה, אבל לשוא כל קרבנותיה. מועלת היא לזכך את האויר החיובי, שנתעפש על ידי חיובים עכורים. מחלשת היא מעשים טובים כשהם נשענים רק על החיובים העכורים, עד אשר יבנה עולם חדש, שהמעשים הטובים ישורשו על פי הגיונות טובים ואיתנים, כפי אותה המדה הראויה להם. 

<h2>[35]</h2>
חלישות הנפש, כשהיא מזדווגת עם המעשים הטובים, היא מנוולתם. אין רוח אמיץ יכול לסבול סנטימטליות רפופה. לא רק מעשים של חקים שצריכים להגיון אמונה נעלה, כי אם אפילו מעשים טובים מורגשים לכל, כשהם מתחברים עם חולשה נפשית הם מתגנים על הבריות. והחברה האנושית מוכרחת לבקש עצות איך להשאיר את המעשים הטובים ולהפטר עם זה מהחולשה שהם מסבבים על פי מהלך ההרגל של קיבולם בנפשות.

<h2>[36]</h2>
נגד החולשה של הרחמנות לחמה האיצטדיה הרומית, אף על פי שמחולליה הראשיים לא חפצו לאבד את הרחמים כי אם את החולשה שבה, מכל מקום בהדי הוצא לקי כרבא, וסוף כל סוף על ידי עקירת חולשת הרחמים נעקרה גם מדת הרחמים, ועם עקירת הרחמים נעקרו החסד והנדיבות והמון המדות התלויות בהן. על כן לעולם אנו צריכים להזדיין בזיון של טוב מרובה, כשאנו באים לעקר איזה חולשה שנתדבקה על ידי הרגלת המעשים הטובים. מאוסה היא מצות אנשים מלומדה. מגונה היא הפתיות המנופחת של האמונה שנותנת רשעה ומפח נפש. אבל לא במיעוט מעשים טובים ולא בהיסח הדעת מאוצר הטוב והאמת שבאמונה נרפא את החולשה, כי אם בפיתוח רוחני יפה ואמיץ והתרגלות של מחשבה אלהית, ביחד עם התכוננות כל המכשירים המביאים את האדם להיות נהנה מאורה בצורה מתוקנת, מחיה ומלבבת.

<h2>[37]</h2>
כשם שהפליאה היא ראשית הידיעה, כך העצב מפני ההרגשה שהשאיפות היותר טהורות אינן קבועות יפה בנפש, היא התחלתה של זריחת השמחה האידיאלית.

<h2>[38]</h2>
לשוא יתאמץ האיש הרוחני אשר רק קרבת אלהים לו טוב להשביע צמאון נפשו בענינים אחרים, בין שהם רוחניים בין שהם גשמיים. הוא מוכרח לבא למטרתו, להיות מואר מקרבת אלהים.

<h2>[39]</h2>
אי אפשר לכבוש את התשוקה האידיאלית, שהמחשבה האלהית תהיה מתפשטת בחברה האנושית. זו היא תשוקה טבעית לכל מי שיש לו חוש אצילי, וכשהמדע מתחבר עמה פורט הוא את כל הטוב הבא לרגלי המחשבה האלהית והתפשטותה, ומתבססת אז התשוקה על בסיס מדעי.

<h2>[40]</h2>
שני דברים צריכים להתברר כדי לעמוד על אופיה של האמונה, המחזירה את הוד החיים למקומו: א, האמת האלהית, ב, הצורך הגדול שיש להכלל והפרט בידיעת אמת זאת.

<h2>[41]</h2>
אותם שעומדים על מדרגת החיים בצורה כזאת, שעתידים הם בכשרונם הטוב להפוך את עצם טבע רצונם לטוב מוחלט, אין בהם טבע הכבישה. על כן הם צריכים שימור גדול קודם בֹאם למטרתם המשוכללת, מפני שאותה ההגנה המוסרית שישנה לרוב בני אדם שאין בהם כשרון אחר לטוב כי אם כבישת חפץ הרע, ושעל כן הם מוכנים אל כבישת חפציהם החיצוניים והפנימיים, אותה ההגנה היא חלשה באנשי מעלה הללו, מפני שעתידים הם לבא למדה זו שכל מה שיעלה על רוחם הכל הוא טוב, מרום וקדוש, על כן גם לפני בֹאם למדה זו והסיגים הפנימיים שלהם עוד לא נטהרו, מכל מקום אין מלאכת הכבישה אומנותם. על כן הם צריכים להיות חמושים ביד חזקה, כדי להשתמש בה לפעמים, ומכל מקום הם חייבים לכבד את עדינות נפשם, ולא להכביד עליהם את עול הכבישה יותר מדאי. שסוף כל סוף צריכים חפציהם ביקור מרובה מצד הטוב, ויוכל להיות שלפעמים מתפרצת בהם איזו נטיה, ובהשקפה הראשונה ידמה האדם עצמה שהיא רעה ויכבשנה, וישבע מכיבושו זה כעס ומכאובים וסוף כל סוף לא יעלה בידו חפצו, וברבות הימים יתברר לו שכל עיקרה של הנטיה לא היתה אלא טובה, ובחנם התעמר בנפשו לכבש את כחה הטוב.

<h2>[42]</h2>
נשמה בריאה אחת, נותנת היא אור, חיים ועצמה, לכל הנשמות המתקשרות עמה באיזה קשר צינורי. זאת היא מעלת דבקות עם תלמידי חכמים.

<h2>[43]</h2>
נשמת העולמים, אור ד', מחיה היא באשרה את כל העולמים, וניצוצי אורים אלהיים מתגלים בכל נשמה טובה היודעת להתעלה על כל קטנות החיים, על כל המדות המגונות ועל כל העצבונות של ההעדרים שבהם יוקשים בני אדם טבועי חומר. נשמה כזאת היא מזנקת אור וחיים לכל אשר יבא בחברתה, בין בהשפעות גלויות של מדע והתגלות רגש, בין בהשפעות גנוזות של המשך חן ואמץ טהר.

<h2>[44]</h2>
הרצאת הכוזרי היא שהמצות החקיות, וכן המשפטים מצד החקי שיש בהם, עומדים הם למעלה מהתורות השכליות, והם מביאים את האדם למעלה העליונה, שהתורה המוסרית השכלית היא רק הכשר להעמיד אותו על המדרגה של החק האלהי. להרצאת חובת הלבבות החק השכלי והמוסרי בטהרתו הוא יותר נעלה מכל חוק תורי, המתקבל מהשפעת מצוה שמעית. ולהפך, התורה השמעית והמצות כולן ממין זה הן הכשר להעמיד את האדם על המכון של ההכרה השכלית והמוסרית. להרצאת הרמב"ם אין לנו כי אם מדרגה אחת, שכלל המוסר, השכל, והצדק הטבעי האלהי הוא מאיר בשוה במוסריות השכליות ובחוקי התורה, והמוסר השכלי והאלהי הכל עולה בקנה אחד.

<h2>[45]</h2>
האמונה האלהית, והתרגֹלת במעשים טובים על פיה, גורמת לתקן את הדמיון האנושי שיהיה מואר ומלוטש, עד שימצאו גם בקרבו סגולת השכל וההגיון. ואז מוצא האדם את עצמו מאושר, ואור עולם מאיר בנפשו, רוחו ונשמתו.

<h2>[46]</h2>
הכרח הוא להתגבר על רגש הפחד הבא מההרגשה המוסרית, כדי שיוכל לחשוב את דרכיו בחשבון צלול, באור השכל.

<h2>[47]</h2>
הדבקות בד' היא משובחת תמיד, אפילו כשהיא בדרך דמיון, מכל מקום מפני גדולת המושג טבעו הוא לרדת עד אין סוף, על כן הוא נמצא באמתו גם במעמקי הדמיון. רק רצון רע מגרש את אור הקדושה מעל הרעיון, שקר ותרמית, אבל כל מי שמכוין לאמת המתכוונת בלבבו, הוא קולע לניצוץ של אורה חיה. אלא שבמדה שהיה יכול לבא לאמת יותר מאיר, יש באותה ההתרשלות תכונה של שקר, על כן רפיון ידים מן התורה והמחקר האמיתי, הוא עושה מחיצות להפסיק בין האדם ובין אביו שבשמים. אבל מיד כשגומר בלבו להתקרב, ולהיות מזכך את טעמו ושכלו ככל אשר תשיג ידו, סרים העננים, והקישור הרוחני נעשה זך ומדעי באמת, ורוח חיים אלהיים הולך ומפכה בקרבו.

<h2>[48]</h2>
הצדיק צריך דבקות תמידית בכל תנועותיו ובכל הגיונותיו, והיא אינה מיגעת אותו כלל, אדרבא, הסגנון הבינוני מיגע הוא את הצדיק האמיתי.

<h2>[49]</h2>
מי שנשמתו גבוהה הוא צדיק בעצם. גם אם יפול נפילות רבות, לא תשונה עצמיותו, והוא צריך לשוב ליסודו. וביחוד שסבות הנפילות אינן בנפש טהורה, כי אם שגיאות בחקי הענוה ומיעוט אמונה בגדולת ערכו הרוחני, ושגיאות בחקי הענוה מביאות לפעמים לידי גאוה והשפלה. אבל סוף סוף יזוכך הכל, ושבע יפול צדיק וקם.

<h2>[50]</h2>
כשאין בקרב הלב ציורים רוחניים רבים מזוככים עד אותה המדה שראוי כבר להכניס בהם סדר, לסדרם במושגים של שמות ותוארים, אז כשמכניסים מבחוץ תוארים ושמות רוחניים מכניסים מהומה וחשכה. על כן צריך לעולם שתהי' הדרישה הרחבה בשכל הרוחני הישר והפשוט קודמת אצל האדם, וכשירגיש שאיננו יכול לסדר את הגיונותיו ולא להשלימם, אז ימצא טוב טעם בספרים המדברים מהדרושים הרוחניים באורח סיסטמטי, שכבר נמצא בהם תוארים ושמות ויחושים ידועים לכל מערכי הרעיון. וכשיתחיל מהמקום שידו מגעת, יבא גם כן להתעלות ולדון גם כן ביושר דעה במקום שאין ידו מגעת שם מצד עצמו.

<h2>[51]</h2>
השבת כללות האדם לטהרתו האלהית, שהיא למעלה מכל חילוק לאומים, הוא יסוד גן עדן, שהוא עומד למעלה מעולם הזה. העלאת כנסת ישראל במדרגה העליונה כל זמן שיש חילוק עמים בעולם, זאת היא מדרגת נקודת ציון.

<h2>[52]</h2>
כמה פעמים צריכים להתעמק לכפור בדמיונות כדי שיהיה עומד על מצב שלם באמונה, ולפעמים לא יוכל להעמיד בקרבו את מצב האמונה אם לא שילביש אותה בדמיונות. ומשקל זה מסור ללב חכם אשר ידע עת ומשפט לקרב ולרחק.

<h2>[53]</h2>
אי אפשר לעמוד על מצב רוחני אחד בקביעות, מכל מקום על ידי חזרה בתורה לשמה, והרגל המצות בתמימות, ותפילה בכונה, ורגילות בשירות ותשבחות, מתרבה הקביעות.

<h2>[54]</h2>
אי אפשר כלל בלא תפילה וצעקה להוציא את אור הנשמה אל הפועל הגמור.

<h2>[55]</h2>
המחשבה מוכרחת להתעלות כפי אותה המדה שגנוז בכחה, ואם אין מוציאים אותה מן הכח אל הפועל היא מתענה בעינויים נוראים, שרק המתמכרים אל החושים יכולים הם לשכחם. אבל מי שהוא איש רוחני, מרגיש את צער נשמתו איך היא נתונה ממש בתוך אשה של גיהנם, כל זמן שאינה מוציאה את מעלות רוחה מן הכח אל הפועל.

<h2>[56]</h2>
אמתת מהות המציאות היא המחשבה, אלא שהיא המחשבה האלהית. ויסוד המחשבה הוא הרצון, וברצון יש ביד האדם להיות דומה לקונו, כי הבחירה בידו, על כן כל כמה שיקדש האדם יותר את רצונו ויעלהו, יעלה את כל המציאות עמו. וכשיעלה את הרצון למדרגה עליונה, עד שיהיה כולו קבוע כרצון קונו, כל מה שיגלה רצונו יעשה, בשמים ממעל ועל הארץ מתחת, אפילו לשנות את הטבע, כי יסוד הרצון המתדמה לקונו הוא למעלה באמץ ומעלה מכל הטבע והמציאות הנתון בחוקיו.

<h2>[57]</h2>
אף על פי שאין יראה חיצונית חשובה הרבה, מכל מקום מי שיש לו יראה חיצונית מרובה, אפילו מורך לב בעלמא במדה רבה, יש לו הרבה ניצוצות של יראה פנימית, שיוכל להעלותם במדרגה חשובה ועליונה מאד כשישוב מאהבה.

<h2>[58]</h2>
מי שיש לו חוש של הקשבת הנסתר, צריך הוא מאד להחזיק בדרכו ולא להביט כלל על הדעות המורגלות, כי רובן הנן מיוסדות על השטחיות של הגלוי. וכשיהיה תמים מאד בדרכו, יכיר את אשרו, ואור ד' באמת יגיה עליו.

<h2>[59]</h2>
המושרש בעמקי הנסתר, ממולא הוא באהבה עליונה, כברא דחפיש בגניזין דאבוהי. ואף על פי שאין שום אדם מכיר את ערכו, אין שום ירידה לו בכך. אדרבא, ההתיחדות המסותרת במעמקי הנשמה היא גן עדנו, וכל הבנה וציור שמציירים ממנו אנשי החוץ, גם כשהוא לעילויא, פגם הוא לו, והענין היותר טוב הוא מה שאין העולם מכירים בו כלל, בין לשבח בין לגנאי, שלעומת חלק זה אינם מונעים את אור הנשמה על ידי ענני הדמיון שלהם.

<h2>[60]</h2>
ההסתכלות הרוחנית מוכרחת היא בתחילה לבא ביחד עם ערבונה של כמה דמיונות כוזבים, ומי שאינו רוצה כי אם ברעיונות נקיים בהתחלתם, לא יעלה בידו כלום. ומי שהוא מתכוין אל בירור האמת, אף על פי שלא בא אליה בראשית מחקריו, הרי הוא נטוע בגבולה.

<h2>[61]</h2>
כל נקודה רוחנית שמתוספת בהנשמה, על ידי לימוד, או על ידי קבלת מלכות שמים באמת, ועל ידי כל דבר מצוה, מוסיפה היא כח בנשמה בעת אשר היא פנויה מכל עסק רוחני והיא מוטרדת בעסקי חול גשמיים, שתוכל להרגיש בקרבה קישור פנימי לקדושה באמת. ולהיפוך, כל רישול וכל עזיבה היא מביאה את השתוממותה להגלות באותו הזמן שהנשמה צמאה לאור ד', ואין בידה למלאות צמאונה, מפני שהיא טרודה וקשורה בחבלי עסקים שהם למטה מערכה.

<h2>[62]</h2>
האהבה צריכה להיות מלאה תמיד בלב לכל.

<h2>[63]</h2>
כל מה שהדורות מתאחרים, קשה יותר להכניס את האור העליון בפרטים, וצריך על זה הכנה יותר גדולה. וההכנה היותר טובה היא להיות הכללים מאירים באור מרובה, עד שיפזרו אורה אל הפרטים. 

<h2>[64]</h2>
המעשים הרעים והמדות המגונות סותמים את האור הכללי שלא יוכל להופיע בפרטים. על כן התשובה האמיתית היא ההקדמה היותר נכבדה להארת הנשמה.

<h2>[65]</h2>
הגבורה הפנימית צריכה זיקוק מכל נטיה גסה ומכל תכונה רעה. אז היא הולכת ומאדרת, כשהיא מושפעת מאור תורה ודעת ד'.

<h2>[66]</h2>
אהבת כל המעשים כולם היא קודמת לכל, אחר כך אהבת כל האדם, ואחריה אהבת ישראל, שהיא כוללת הכל, מפני שעתידין ישראל לתקן את כל המעשים כולם. וכל אהבות אלה הן אהבות מעשיות, לאהוב אותם כדי לעשות להם טובה ולגרום להם עליה. ונעלה על כולם אהבת ד', שהיא אהבה שבפועל אינה גוררת בעצמותה שום דבר, כי אם מה שהלב מלא ממנה, זה הוא האושר היותר נשגב.

<h2>[67]</h2>
העיון בצורות הרוחניות מרומם את האדם, וממילא מתעלים על ידי זה מעשיו ומדותיו.

<h2>[68]</h2>
לפעמים אין אדם יכול ללמוד, מפני שהמחשבה המשוטטת במרחבים שלו היא תורה יותר עליונה ממה שיוכל לקלוט מכל מה שילמוד, ואסור לו אז לאנוס את נשמתו דוקא ללמוד, כי מוריד אותה על ידי זה ממרומי שחקים לתחתיות ארץ.

<h2>[69]</h2>
לפעמים אדם נופל ממדרגתו ומקלקל הרבה על ידי כובד ראש יותר מן המדה.

<h2>[70]</h2>
יש שאדם חושב שחסרה לו רוחניות, והוא משתדל להשלים את חסרונו, והוא נופל על ידי זה בחסרונות יותר גדולים, מפני שבאמת חסרה לו גשמיות, שצריך להשלימה, ואז ממילא תשתלם גם כן הרוחניות. ומדה זו נוהגת בין בפרט בין בכלל, כלומר באומה כולה.

<h2>[71]</h2>
השעות הנעלות שמרגישים בנפש געגועים לאלהים, צריכים למלאותן בדיבורים ובעובדות שיחול עליהם רוח קודש זה ויתקשר בהם. אך לפעמים הרוח בא באופן כזה שכל דיבור וכל מעשה מפריע את מהלכו, ואז זאת היא שלמותו – להניחו להתגבר בגבורתו הרוחנית.

<h2>[72]</h2>
הנשמה היא ריקה כל זמן שאין ממלאים אותה במילוי הדעת. הריקניות הזאת היא לה למועקה גדולה, והיא עוסקת תמיד במה למלאותה כדי להפטר מהמחנק של ריקניות הציורים. כשאינה יכולה למלאות את ריקניותה בציורים של אמת, הרי היא ממלאתו בשל דמיון של שקר, וזה משקיט מעט את צערה, אבל הוא מחולל בקרבה. כדי לפרנס את הנשמה יפה, צריך למלאותה בטל של דעת אמת וברעיונות של מוסר צדק.

<h2>[73]</h2>
הדקדוקים העניים בתוכן מחשיכים את הוד הנשמה בכמה אופנים, ולפעמים הם מעיבים אותה יותר מהבטלה.

<h2>[74]</h2>
התורה והמצות כולן הן המזון הטבעי להנפש הישראלית, שעל ידי כלכלה טובה זו יכולה היא להיות פועלת בחיים הרוחניים של הדעת, ...

<h2>[75]</h2>
הכח אצור הוא בכל המצוי. בכח גנוז החיים. הרצון לוקח את הכח, ומטביע עליו את הצורה שהוא בוחר. בעת שהכח ניקח, אם הרצון מצייר צורה הגונה על מטרת רכישת הכח, מתחיל הכח להתנעע לצד עליון, ומכח בלתי צורי מתחיל להיות כח צורי, פועל טוב, המשלח שרשיו בתוך הנפש המציירת הלוקחת את הכח, ומפשט ענפיו בכללות המציאות עד המקום שהמהות העצמי והרוחני של זה הלוקח את הכח ומציירו מגיע שם. באופן זה מעלים את הניצוצות הקדושים המפוזרים במלא כל אל רום המעלה. כשיש לב טהור, כביר כח, היודע להטביע על הכח חותם טהור ואמיץ, כל פעולה מולדת כח. אבל יותר ניכר הדבר בפעולה מחוללת, כאכילה ודומה לה.

<h2>[76]</h2>
קטני הדעת מוכרחים לדקדק במעשיהם, ואם הם עוזבים את הדקדוק במעשים מתעוותים המעשים אצלם מאד. וגדולי הדעת אינם צריכים לשום את אור שכלם המקיף בתוך אותה המסגרת של השגחת הדקדוק שבמעשים, שממילא על ידי אורם הגדול מעשיהם מתישרים, ועצם יושר המעשים היא תולדה מוכרחת מהאור הגדול השופע בקביעות על נפשם.

<h2>[77]</h2>
אף על פי שאין המדות ממותקות לגמרי, אין צריך בעל הרוח הגדול לעזוב את דרכו הגבוהה, וסוף כל סוף שעל ידי ההארה העליונה מתמתקות גם כן המדות היותר רעות. וקל וחומר שאין להשבית את שמחת הנשמה מפני כל דאגה של מעשים שהם מסובכים. והעיקר להיות זהיר מכל מה שהוא בבירור דבר רע ומכוער, וממילא ישמר גם כן מכל ספק. אבל חלילה שהדאגה על דבר הספיקות תשבית את נועם שמחת ההארה העליונה, שעל ידי חשכת הדאגה עלול הוא לפול בכמה מהמורות של ספיקות, יותר ויותר ממה שכח הזהירות יוכל לשמור אותו בהיותו עטוף בדאגה. ולעולם צריך להיות בטוח בד' שישמור רגליו מלכד.

<h2>[78]</h2>
ד' מינים וסוכה. ד' מינים הם התאגדות הכלל, והיינו הכנת החומר של כנסת ישראל כדי שתחול עליהם הצורה העליונה, שאז החלקים נכרים בפני עצמם גם כן, אלא שהם מאוגדים, ועל כן הוא דבר של שעה. אבל הסוכה שחל עליה שם שמים, היא צורת הכלל, שאין כל חלק בפני עצמו תופס מקום כלל.

<h2>[79]</h2>
תיקוני העולמות הוא מצד האדם, להשלים את כל הכחות התלויים בבחירה רצונית, שהם נוטלים את החלק היותר חשוב שבהויה, שיהיו נוטים לתיקון עולם והמשכת הטוב והחסד. וזה נעשה על ידי מה שיזוככו כל הנשמות בצדן הבחירי, והכל לפי רוב המעשה. ועל ידי הזיכוך של כל הכחות וההויות שהבחירה טבועה בהן, מזדככים גם כן כל המעשים שפעלם ותכונתם הוא בדרך חק טבעי והכרח, בדרך גניזה. כי נקודה גנוזה של בחירה וקורט של חיים נמצא בכל.

<h2>[80]</h2>
כשמתמעטת יראת שמים מן העולם על ידי טמטום הלבבות, בשעה שיבא המיעוט לתכלית קטנו, אז ירגישו כל הלבבות כמה אמולות הן, כמה אין להם שום ערך, מפני חוסר היסוד העקרי של החיים, שהוא יראת שמים. אז ינהו הכל לרדוף אחרי הקנין של יראת שמים בכל לב ובכל נפש, וזה יהי' מדעה רחבה וחפשית מאד, שממילא תהיה מחוברת בהכרת אמת יותר ברורה, והוספת החן של ההרגשה היותר עדינה המעטרת את חיי האדם.

<h2>[81]</h2>
איך אפשר שיהיה עומד כבוד הדת, התורה והעבודה, במעמדו, כל זמן שאין אנו חסים על כבוד שמים, כל זמן שאין אנו משתדלים בענין הכרת האלהות שתתעלה בקרבנו ותצא מכלל רגש דמיוני קל ורפוף, עד לידי דעה אדירה, חיה וקבועה, שתתקרב למדרגתה העליונה, לצורת האמת שבה, וממילא תרומם את כל התלוי בה, שהיא כל התורה וכל המצות כולן, המעשיות והמחשביות, שכולן תלויות בהכרת האלהות החתומה בכנסת ישראל, וממנה אל הכל.

<h2>[82]</h2>
הנשמה הכללית מתקבצת לעמוד בקומתה, בהדרה ועוזה, על ידי המעשים הטובים, התורה והתפילה, של כל הכלל כולו. נמצא מי שעושה מעשים בלתי טובים, הוא דומה כמי שמשליך לאוצר הכלל דברים המזיקים בהוייתם שם. ומי שעושה מעשים טובים פחותי ערך, כגון תורה שלא לשמה ותפילה בלא כונה, הרי הוא כמי שנותן באוצר הכלל מעות נשחתות, שאין להן אותו הערך שהחוק על פי חלקו מטיל עליו, שמזה סובל הכלל כולו. אלא שאין כל אדם נדרש אלא לפי כחותיו, והוצאות הכלל עולות בזה לעומת הכנסות הרוחניות.

<h2>[83]</h2>
כל העולם כולו, אינו יכול לחיות בדבקות בד' בצורה מורגשת ללב ונפש, אבל הצדיקים מוכרחים לחיות בדבקות, ומתוך דבקותם באלהים חיים מאירים הם את האור האלהי בכל העולם כולו.

<h2>[84]</h2>
הצדיק שהוא מתערב עם העולם, איננו יכול לקחת משל מן העולם, לומר שיחיה הוא כמו שהם חיים, כי דווקא נפשות המוניות יש להם איזה איתניות מיוחדת על המוסר הרגיל, גם בלא מדרגה גדולה של התלהבות האלהית. והמדרגה הנמוכה הזאת חסרה היא לצדיקים גדולים, והם מוכרחים לחיות דוקא בתוך האור שיאיר היטב בנשמתם, ובזה הם זוכים ומזכים.

<h2>[85]</h2>
מה שחסר לצדיקים הכח הקטן של הבינונים, זו היא מעלה גדולה להם, כדי שימצאו תמיד בנפשם הכרח פנימי לעלות דוקא במעלה העליונה, כי אם לא יעלו, יוכלו לרדת עד הדיוטא התחתונה, ואם היו יכולים להיות בינונים לא היו מזורזים כל כך.

<h2>[86]</h2>
המוסר מתקשר הוא עם טהרת השכל, על כן מוכרחת התשובה לבא עם הארת הדעת, ואי אפשר לעלות לנשגבות כי אם על ידי טהרת הלב מכל רושם שמשאיר החטא אחריו. אבל צריך המסתכל לדעת, שתיכף על ידי הסכמת הנטיה אל הטוב הגמור, מיד אור הסליחה מופיע עליו וחטאתו תכופר, ושוב אין לו להתבושש מפני אור העליון בושה כזו המונעת את ההסתכלות היותר עליונה.

<h2>[87]</h2>
החרדה מפני החטא היא תכונה טפוסית לכל טהר לב, ואינה סרה כי אם בחינוך הגון, המבטח את אורח החיים שתהי' חזקה ביושר וצדק.

<h2>[88]</h2>
ישנם צדיקים גדולים, שהניצוצות הקדושים מתאמצים שיהיו עולים על ידיהם, על כן הם מוכרחים לאכול הרבה מאד ולשתות הרבה, ואפילו כשאינם רוצים כלל לאכול הם אוכלים בכח כדי להעלות את ניצוצי הקדושה שבאכילתם ושתייתם. ועל פי רוב הם מחזירים את כל העולם כולו בתשובה, ומשימים הם שלום בפמליא של מעלה ושל מטה דוקא על ידי אכילתם, שנראית כבלענית להעומדים מבחוץ. וצדיקים נוראים כאלה יתגלו בעקבא דמשיחא בארץ ישראל, כי בחוץ לארץ קשה מאד להעלות את ניצוצי הקדושה, כי המעלה צריך עליה לארץ ישראל.

<h2>[89]</h2>
ישנם צדיקים גדולים שכח נשמתם עצמה הוא חזק כל כך, עד שכשהיא מאירה בקרבם בתוקף חילה היא מכנעת את הקליפות עד עפר, וכנסת ישראל מתעלה על ידי זה לרום המעלות. והסטרא אחרא כשאינה יכולה לסבול זה, מתיגעת להטרידם בתלמוד תורה ובעשיית מצות מעשיות, כדי שיוחלש על ידי זה אור הטבעי המלא צחצחות אלהות הזורח בנשמתם. וצריכין הם לעמוד נגד הסתה זאת, ולהגביר כחם העצמי בסוד עת לעשות לד' הפרו תורתך.

<h2>[90]</h2>
כשהצדיק מטייל בביתו בטרדא של בקשת האמת, ומחשבותיו אינן מסומנות באותיות, הוא מתקן נשמות רבות.

<h2>[91]</h2>
לעולם המחשבות היותר מהרסות הן נובלות של המחשבות היותר נשגבות, אלא שהן באות בלא תיקון, דהיינו שאינן יודעות את ערכן ואת שעתן. שלילת הכונה והתכלית במציאות, שזהו יסוד ההרס של האפסיות הגמורה המביאה טמיון רוחני גדול בעולם, מקורה הוא במחשבה היותר עליונה, שהיא מתעלה מעל כל כונה ותכלית. אין כונה ותכלית מוצאת מקום כי אם כשיש מקום גם לחסרון – כשפונים בדרך זה מצליחים, ובדרך אחר מתדלדלים. אבל כשהטוב מלא את כל, וכל הפניות הרוחניות והמעשיות הכל מוביל להצלחה, אין מקום לכונה ותכלית. לפני ההגבלה, הנותנת מקום למוסר ולכיוון, שירותא וסיומא לא הוי. וכשאין מניחים מקום להבנה עליונה זו, הרעיון הגנוז של שלילת הכונה והתכלית, מפני גבהו, אין לו מקום להתפשט, ונכנס הוא בלבבות צרים, ועושה בם את השממון של ההרס, שהוא שלילת התכלית והכונה מצד החסרון וההעדר.

<h2>[92]</h2>
היכולת האין סופית, ונטייתה להיטיב, היא ודאי אין סופית, אם כן צריכה ההטבה להיות באין סוף. אבל תכונת הנבראים, מצד שהם נבראים, הרי הם מוגבלים, אם כן יש סוף בתכונת הטוב והאושר שהם יכולים לקבל. ובודאי יש מעלת טוב שהוא יותר גדול מתכונת הנבראים, ותכונה של טוב האין סופי היא להשפיע להם בדרך קבלת טוב זה שלמעלה מתכונתם. הם מתקלקלים בערך ההגבלה שלהם, אבל מכל מקום זה הקלקול בעצמו יביאם לקבל אחר תיקונם אושר של אין סוף שהוא למעלה מתכונתם שהיא מוגבלת. על כן צריכים הכלים להשבר מפני ריבוי האור, ומכל מקום הכל ישוב לתיקון, כי מה שנשפע כבר לא ישוב ריקם, וממילא יאושרו ההויות באושר שלמעלה מתכונת של נבראים, כי אם באושר של אלהות בענין אין סוף, שכל מה שסובלים עבורו אינו חשוב כלום לעומת הטוב הגדול שזוכים על ידי זה, וזכין לאדם שלא בפניו.

<h2>[93]</h2>
כשהעולם מתעלה, איננו צריך לא לעיקרים של אמונה ולא לחקים מיוחדים במעשה, איננו צריך לבטא את הטוב בשפתים ולא לתארו באיזו פעולה מיוחדת. האור הנשמתי, אור החיים השלמים, זה עצמו כבר הוא הכל. האדנות האלהית מתעלה למרומים יותר נעלים, עד שאין תאר האדנות הולם לה. כשזיקוקין מאור גדול זה יורדים לתוך החיים קודם זמנם, הם מטשטשים את העולם. אבל הזיקוקין הללו אינם בני כיבוי, על כן לשוא יעמלו העמלים למחוק את רישומם. הטובה באה על ידי הביאור הנכון למצבם של אלו הזיקוקין, מאיזה מקום הם יורדין וכמה מקום הם ראויים להיות תופסים בחיי ההוה.

<h2>[94]</h2>
בשכל יש מקום ליחס את ההויות של המציאות מאפיסה מוחלטת, בכח אין סוף, ויש גם כן מקום לצייר שהכל נתהוה לא מאפיסה כי אם מאמתת מציאות של מציאות אין סוף. באופן הראשון אפשר לקחת הכל בדרך המוכר לשכל, ולחוש כי ההויה שהיא דבר בפני עצמו, חוץ מאין סוף, יכולה להיות ממש כפי מה שהיא מושגת ונראית. אמנם בציור השני אין אפשר כלל לומר, שכל ההעדרים, ההגבלות, השינויים והחולשות, יתהוו מאמתת אין סוף, שמשולל הוא מכל אלה בתכלית השלילה, על כן נח הוא להאמר שבאמת יש רק הכנה במשיגים להכיר את כל החלקים של התגלות כל החלקים של ההויה ביחושם להם בתור חסרונות כאלה ובשינויים כאלה, אבל באמת אין השכל, וקל וחומר החוש, רואה אמתתו של שום ענין, ובאמת הכל עומד, והכל טוב, והכל מלא שלמות אין סוף. להבחין בין אלה שני הדרכים, הוא ממעל לשכל האדם כפי מעמדנו, והספיקות הנצחיים הללו מחבקים בעזם את כל הודאות הכללית.

<h2>[95]</h2>
ישנם צדיקים שכל תשובתם צריכה להיות שמירת גופם.

<h2>[96]</h2>
כשאין ממשיכים על הנפש את הרצון הטוב, אי אפשר להמשיך את ההכרה הטובה. על כן התשובה מוכרחת היא להיות קודמת לכל ההשגות.

<h2>[97]</h2>
כשטהרה מתגברת, מתעלה ענן הדמיון, והאדם טועם את טעם החירות המוחלטת, ואז הוא נכון להשיג דברי אמת.

<h2>[98]</h2>
לפעמים מזיק הדמיון של יראת שמים יותר מכל דמיון נפסד שבעולם.

<h2>[99]</h2>
צריך להתאמץ שיכנסו בנפשו ציורים של ענינים, יותר ממספר השמות הערומים מצדו מכל ענין מושכל.

<h2>[100]</h2>
היצר הרע בא לאדם לפעמים להוכיח לו שאין לו תקוה לעולם הבא. – ידע נאמנה, שהוא עומד להתעלות במעלה גדולה מאד, עד שיהי' עובד ד' שלא על מנת לקבל פרס, כי אם מאהבה שכלית טהורה.

<h2>[101]</h2>
הפחדנות היא יראה רעה, והיא מאבדת את הון יראת שמים האמיתית על ידי תערובתה. על כן צריכין להתחנך בחינוך של גבורה ואומץ לבב, ואז יהיה כלי מוכשר לקבל היראה, שהיא בעצמה גבורה.

<h2>[102]</h2>
חשכת הרעיון פועל לרעה מאיש אחד על חברו, על כן טוב להתחבר עם טהורי לב אמיצי רוח.

<h2>[103]</h2>
בלי מחשבות ארוכות וגבוהות לא יובן שום רעיון נשגב לאמתתו.

<h2>[104]</h2>
הצורך לחשוב על-דבר אלהים היא ירידה גדולה, שהיא דרושה לאדם בתור רפואה. הכפירה היא הכנה שלילית לצורך העילוי העליון שלא יהיה שום צורך לחשוב על-דבר אלהות, כי אם עצם החיים יהיה אור אלהים.

<h2>[105]</h2>
הנשמה הזכה, היא מלאה רצונות טובים ונעלים, שהם משוש חייה, ועצם מעלת הרצון הטוב הוא יותר גדול ממילואו המעשי.

<h2>[106]</h2>
כשמסתלק מן העולם אור של רצון טוב נעלה, מתעוררים כל הרצונות הרעים בכל חשכת טומאתם.

<h2>[107]</h2>
אין אמונה נקנית כי אם על ידי כפירה בכל הבל ורשע.

<h2>[108]</h2>
רבים הם הדרכים שבהם באים אל המטרה של שלמות האמת. וכל מה שהשלמות קרובה יותר להגלות, כך מתגלה האמת הצפון הכולל את כולם כאחד, והסתירות מתבטלות בעיקרן.

<h2>[109]</h2>
הצדיקים חייבים להשתדל שיהיו בריאים וגבורים ברוחם ובגופם, ואז מתגבר בעולם רצון הצדק.

<h2>[110]</h2>
הכפירה בשכר ועונש מחנכת את הבריות לעשות טוב מצד עצם הטוב. וכל מה שיתרבו עושי טוב באמת, כן יתמעט ההכרח של מציאות רעיון הכפירה, שאיננו כי אם אמצעי תרבותי לזה המצב.

<h2>[111]</h2>
מי שהוא מסוגל לדבקות אלהות, איננו יכול להפרד ממנה אפילו רגע אחד, ומוכרח הוא לבא למדה זו שגם כל עסקי החול וכל הדיבורים והמעשים ההוים בעולם שהוא צריך להיות עסוק בהם, יהיו כולם מלאים עניני אלהות, בלא שום מקרה ריק כלל.

<h2>[112]</h2>
ישנן אמתיות גדולות, שאינן יכולות להתגלות בעולם כי אם דוקא במעטה של שקר, ומעטה של שקר השומר את האמת נעטר גם הוא באור האמת. ופקוחי עינים יודעים להבדיל בין המעטה לעוטהו, ופחותי הנפש מבעטים באור האמת בשביל מעטה השקר שלה, ונמוכי הדעת אינם מכבדים את האמת יותר מהכבוד הראוי למעטהו הנאהב אצלם לפי תכונתם הנמוכה.

<h2>[113]</h2>
זכוך המדות בדרך המדע, הוא קודם מזיכוך בדרך הרגש. כי אם לא ידע מה טוב ומה רע, איכה ירגיש לקנות את הטוב בטבע של קנין, ולהרחיק את הרע בנטיה טבעית אחר ההרגל.

<h2>[114]</h2>
כל התכונות הטובות הנן מלאות סביבן רשעות לאין חקר, וכל עבודת האדם היא לזככן מסיגיהן.

<h2>[115]</h2>
האמונה בעצמה היא מלאה סיגים מזיקים, עד אשר תטהר בכור המוסר והדעת, ואז תתגלה בטהרתה. המזדקק לאמונה טרם טוהרה, הוא כקרב לאשה דוה, סימן לדבר כטומאת הנדה היתה דרכם לפני.

<h2>[116]</h2>
מי שזוכה לתשובה מאהבה, זוכה לעולם שכולו ארוך, ומחשבותיו נעשות ארוכות ומלאות ענינים נעלים.

<h2>[117]</h2>
יראת שמים בעצמה צריכה לקבל עליה עול יראת שמים.

<h2>[118]</h2>
לפעמים צריך לצעוק כדי לעקור מן הלב טינא שמלפפתו.

<h2>[119]</h2>
על ידי חופש הרוח בכונה טהורה, מתרוממים ממעל לכל האותיות, ואפילו מאותיות המחשבה.

<h2>[120]</h2>
כשם שצריך להתרגל בשמחה ובענוה, כך צריך להתרגל בחופש הרוח, ובזה באין לאמונה שלמה.

<h2>[121]</h2>
כשמשכילים בציור הגון, שכל חזיונות החיים והמציאות שהם מתגלים לעינינו יש להם שורש יותר נשגב ויותר עשיר מזה המתגלה, ושההויה הרוחנית האמיתית היא יסוד כל היקום, מתרחבת דעתו של אדם, וצורתו הרוחנית מתעודדת בקרבו. עושר גדול זה נותנת האמונה בטהרתה לבני אדם. וכשהמחשבה מתגברת בבני אדם, שכל עשרה ותפארתה של המציאות איננה כי אם החמריות הגלויה, מיד מתדלדלת הנשמה הרוחנית ממהותה, ועולמה נחשך, והאדם מתמלא עצב ויאוש, וממילא מתקלקלים ארחות המוסר שלו, וכללות האדם הולך במחשכים, ואיש את רעהו חושב לבלוע חיים.

<h2>[122]</h2>
חסרון אחד יש בההתנשאות אל הנשגב. אמת הדבר, שהאדם מנוחם הוא בהשקיפו על הטוב והעושר שבשורש של כל המצוי, אבל מתוך שהחזיון של הטוב העליון מתגלה לפניו, משתכחת מלבו השערוריה הרבה הנמצאת כעת במחשכי העולם המעשי, שצריכה זירוז גדול לתקנה ולמתקה. ומתוך עזיבה זו הרעה המעשית וחשכת החיים שלה מתגברת, עד שהאדם מתדלדל בעל כרחו מהשיגוב העליון ששם חזיונו הפנימי פונה. ולהיפוך בתוך החושך של המחשבה, שכל המצוי הוא רק אותו המוחש המתגלה לעינים, יש בו ניצוץ של אור, שמתוך כך שם האדם את לבו לשפר את חלקו בחיים, להשביחו ולהנעימו, לסלק את מרירותו ולישר את עיוותיו, כיון שזהו כל חלקו. אבל שני הצדדים אינם כי אם ניצוצות ולא דברים שלמים. שכחת ההויה הממשית של המציאות החמרנית, היא באה משטחיות של גילוי חזון השורש של המציאות בצורתה הילדותית, וקל וחומר שכחת השורש מצד גשמותם של החושים, שהיא גם כן תולדה של קוצר לבב. שני אלה לא יובילו את האדם אל מטרתו. העילוי האנושי והשלמת היקום כולו תבא רק על ידי חיבורן של שתי אלה הנטיות: הדאגה וההתמכרות לשבח את חיי החושים על פי אותה הנטיה המציירת בה את חזות הכל, והתעלות הנשמה אל עושר של שרשי החזיונות כולם כפי מדת האמת הגבוהה. שתיהם יחד בונים עולם מלא, ומשמחים שמים וארץ בהגלותם.

<h2>[123]</h2>
מורך הלב היא אחת מהתכונות המוכרחות לקיום האיש והחברה, במדה ידועה, לפי אותו הערך שרצונם החפשי לא נתבכר להתרומם מעצמו לחשוק ולדעת טוב. אבל לפי אותו הערך של גימול הרצון וההכרה, יהיה מורך הלב נהפך למארה. על כן כל אותם המתאמצים לסלק מקרבם, בין ביחש הפרט בין ביחש החברה והקבוצה הכללית, את התכונה של מורך הלב וכל סעיפיה, אם הם מכשירים לפי ערך זה את טוב הרצון ובהירות ההכרה, הרי הם עושים חסד ואמת בעולם. אבל אם לא יגשו בתחילה להעלות את הרצון מעומק זוהמתו ולהאיר את ההכרה מחשכתה, כי אם ראשית מלאכתם תהיה לגרש כליל את מורך הלב, והאדם והחברה ישארו באפלתם הקדומה, אז מסירים הם מהיחיד והציבור את ערובתם היותר בטוחה לשמירתם במצבם הנמוך, וסוף שישארו על ידי גירוש המורך אומללים יותר הרבה ממה שהיו בעת אשר סבלו את הסבל הטבעי לפי מצבם את מצוקת המורך. ואחרי דרך ארוכה ומלאה מכאובים, ישוב המורך ללבבם באופנים יותר מבהילים ומכאיבים, עד אשר יקחו מוסר ויסולו להם את המסילה הנכונה להסרת המורך, על ידי הקדמת טהרת הרצון והארת ההכרה, ואז ימלאו גבורה טהורה המוזהרת מזוהר החכמה והמוסר, העומדת לעד להאיר את אור החיים.

<h2>[124]</h2>
לפעמים ישנם בתוך ענינים שבקדושה, בתפילה וביאורי התורה, מעורבים סיגים, שהנשמה כשמתנשאת בוחלת היא בהם. וצדיק האמת כשמזדמנות לו בחילות כאלה, לא יתלה החסרון בקדושת נשמתו, כי אם יזכך ויעלה את הסיגים המעורבים בבהירות הקדושה, עד שישוב הכל כעצם השמים לטוהר.

<h2>[125]</h2>
המוסר הטבעי הוא יסוד הכל, ודרך ארץ קדמה לתורה.

<h2>[126]</h2>
מדת האהבה השרויה בנשמת הצדיקים, היא כוללת את כל הברואים כולם, ואינה מוציאה מן הכלל שום דבר, ולא שום עם ולשון. ואפילו עמלק אינו נמחה כי אם מתחת השמים, אבל על ידי הזיכוך מתעלה הוא לשורש הטוב אשר הוא מעל לשמים, ונכלל הכל באהבה. אלא שצריך כח גדול וטהרה עצומה ליחוד נשגב זה.

<h2>[127]</h2>
כשיש על האהבה מניעות וסתירות, בין מן הטבע בין מן התורה, היא מזדככת יותר, עד שהיא מתעלה לעצם האהבה האלהית שבראה כל הברואים, שהיא גם כן מחיה אותם בכל עת.

<h2>[128]</h2>
עצם עבודת אלהים היינו הכשרת האדם להיות טוב לכל. 

<h2>[129]</h2>
שנאת הבריות היא עצם הגיהנם ויסוד עבודה זרה.

<h2>[130]</h2>
הצדיק האמיתי אינו רואה שום רע במציאות, והוא מוצא בכל דבר את יסודו הטוב. וכשם שהוא רואה זכות על כל היצורים המעשיים, כך הוא מוצא זכות לכל הרעיונות והדעות שבעולם, ומעלה אותם משפלותם, ומזככם מטומאתם.

<h2>[131]</h2>
כשהדור הוא זכאי, אזי הצדיק האמיתי מכיר את כחו, וכשעונות הדור גורמים, נסתר מאורו של הצדיק ממנו בעצמו, ואיננו מכיר את גדולתו ותפארתו. על כן צריך להתפלל הרבה שיכירו הצדיקים האמיתיים שבדור את כחם וגדולתם, וממילא יופיעו אור גאולה וישועה על כל הדור כולו, ועל כל הדורות, בין העוברים בין העתידים.

<h2>[132]</h2>
לפעמים אין הצדיק יכול ללמוד לימוד רגיל, מפני שמחשבתו משוטטת בתורה העליונה שאינה מלובשת בשום אות ונקודה.

<h2>[133]</h2>
לפעמים מתאמצים הניצוצות הקדושות שבמאכלים שיאכל הצדיק הרבה יותר מכחו, כדי שיתעלו על ידו. וכשהצדיק המזוכך מכיר את רמיזתם, מעלה אותם, ומאיר הארות גדולות בעולם על ידי אכילתו.

<h2>[134]</h2>
כשמתחיל הצדיק ללמוד, מתכנסים כל אותיות התורה וחפצים כולם להכנס בנשמתו להאיר אותה, ומתוך כך מתבלבלת דעתו לפעמים, אבל בזכות מעשים טובים שיש בו הוא מסדרם כסדר הראוי, ולומד על פי המדה ההוגנת לעולם.

<h2>[135]</h2>
מי שלבו שלם עם ד', וצמא לאהבתו, אינו צריך לדאוג משום חטא ועון, כי בודאי יתקן את הכל, וישובו לו אפילו הזדונות לזכויות גמורות. ואפילו אותם החטאים שבין אדם לחבירו, שנראה לו שאי אפשר לו לתקנם, הכל יתוקן וישוב לזכות, ואיננו צריך לבטל ולהפריע את שמחת הקודש שבנשמתו אפילו לרגע אחת, מפני כל דאגה שבעולם. ואפילו כשיש עליו חיובים רבים שאינו יכול למלאותם, לא ידאג על זה כלל, כי ד' יגמר בעדו.

<h2>[136]</h2>
הנשמה הכללית צריכה להתעלות הרבה עד שתתן את כחה בפרטים, לחשוק בצורה אידיאלית, המלבבת את התכונה הרוחנית של האדם, את כל ברכות החיים במילואן. ולפי ערכה של התעלות זו, מתנוצצת היא אור הישועה הכללית לגאולת האומה והארץ.

<h2>[137]</h2>
כשהנשמה היא טהורה, ומוזהרת מזוהר החכמה והמוסר העליון, אז היא מרגשת מיד את היחש החי של כל האידיאלים הקשורים בכל מצותיה של תורה, וצמאון פנימי יולד בקרבה להתגשמותם במעשה, אשר יצא אל הפועל בתור סימן חי ופועל בקיומן של המצות. וגם אלה המחשבות הנראות רחוקות מאד ממילוי המטרה שלהן בעת ההוה, מכל מקום מפני גובה הרעיון של שאיפת אידיאליהם יעשו ליסוד חיי הנפש, עד שתרדוף לקיימן בכל אומץ, ותרגיש דלדול עצום בחסרון מילואן.

<h2>[138]</h2>
כל מה שגדולה היא תעופת הקדושה של הרצון הקדוש של הצדיק האמיתי, כך פועלת נשמתו הרבה לטובה על כל העולם כולו, וכל הברכות והטובות שהוא מצייר ברעיונו, וקל וחומר כשמבטאן בשפתיו, שיבאו לעולם, מגלות הן את פעולתן לטובה בגניזה, אשר תגלה בחזון לנאמני רוח, הדבקים באמונת רועי ישראל בתכונתם התמימה.

<h2>[139]</h2>
הצדיק שהוא טוב בעצם, יפעלו דבריו ורעיוניו רק לטובה. וגם אם לפעמים ימלא זעם, לא יפעל להרע, מפני שהרעה אינה על פי רצונו האמיתי.

<h2>[140]</h2>
כח המדמה של הצדיק הוא מלא חכמת אמת, ופועל פעולות ממשיות בעולם, כי החכמה והגבורה מתאחדות בו.

<h2>[141]</h2>
לפעמים צריך הצדיק ללמוד הרבה ולהתפלל הרבה, ולפעמים די לו בשיעור מועט מאד, שיבטא על ידו את אמיתת נקודת שאיפותיו הקדושות. ולפעמים הוא צריך להיות רק חושב ומרגיש, ומתעלה אז מכל מבטא ודיבור.

<h2>[142]</h2>
עיקר עבודתו של הצדיק הוא להיות חפץ באמת בתוכיות נשמתו, ובהתגלות הצדק בכל העולם כולו.

<h2>[143]</h2>
הצדיק האמיתי חושב תמיד לטובת כלל המציאות, ואיננו מוריד את עצמו מהמחשבה הכללית הגדולה משום מניעה שבעולם, והוא מישב תמיד את כל הסתירות הנמצאות על מחשבה גדולה זו, ועל ידי הישובים הללו מעלה הוא את המציאות בכללה לעילא גדול מאד.

<h2>[144]</h2>
כשהצדיק האמיתי מספר בשבח עצמו, מתמלא הוא אז ענוה גדולה מאד.

<h2>[145]</h2>
צדיק אמיתי רואה את העולם בגדולתו, על כן יוכל לספר לפעמים גוזמאות גדולות, שהן אמיתיות לפי בחינת השקפתו על המציאות, שהיא ההשקפה האמיתית באמת. מה גדלו מעשיך ד', מאד עמקו מחשבותיך.

<h2>[146]</h2>
ישנם צדיקים שעבודתם היא בדרך השכל והמחקר, והם מלאים חכמה והגיון, ואינם יכולים לסבול עבודה פשוטה של הרגש פשוט, שאין לו שרשים בשכל ברור. וישנם להיפוך, צדיקים כאלה שכל מדתם היא רק בעבודה של רגש פשוט, ואינם יכולים לסבול שום נטיה של חקירת השכל. וכל אחד מהצדיקים הללו יש לו אנשים רבים שהם בני גילו, וצריכים לדרוך בדרכי עבודתו. אמנם העוסקים בעבודת השכל, מתוך שהשכל הוא יותר גדול מהרגש, מכירים הם את מהותה של עבודת הרגש, ואף על פי שהם יודעים לפי תכונתם שעבודה זו לבדה אינה מספקת, מכל מקום לא יבזוה. אבל אותם שהם דבקים רק בהרגש, אינם מכירים כלל את מהות העבודה השכלית, ונדמה להם כאילו היא מלאה מכשולים ודרכים מקולקלים, ויזהירו בכל חום לב ובכל תוקף שלא יגע שום אדם בדרכים השכליים, ודבריהם נאמנים מאד לאותם האנשים שהם בני גילם, שדי להם הרגש הפשוט להיות להם למורה דרך בכל דרכיהם.

<h2>[147]</h2>
כשם שנמצאים תלמידי חכמים שאינם זהירים מהדברים המשניאים את התורה, ועוברים על האזהרה החמורה של "כל משנאי" על ידי מה שהם מלוכלכים בגופם ומלבושיהם, וקל וחומר על ידי מה שיש בהם בערות בעניני דרך ארץ והנהגת הבריות, ואין צריך לומר על ידי מה שיש בהם מדות רעות, הגורמות לשנא אותם ואת תורתם, כן נמצאים גם כן רעיונות המתלוים לקדושת התורה והמצות, ועל ידי ההרגל נתדבקו בהן, ויש בהם סיגים של שקר ושל בערות ורשעות, ועל ידי כן מתמלאים האנשים העוסקים במצות באותם הרעיונות הסיגיים, עד שזוהר האור שקדושת התורה והמצות פועלת בגדולתה על החיים, נעלם הוא על ידי המאפל הגדול של המחשבות הרעות המלוות אותן. וכל עמל העבודה של צדיקים הוא לטהר את המחשבה הכללית של כללות ישראל, ושל שיעור קומת כללות האדם, וכל ההויה, מכל סיגי מחשבות המאפילות את אור החיים האמיתיים שלא יוכל להופיע בעולם, כדי שתתגלה קדושת התורה והמצות בהארת הרעיון האמיתי המתאים אל מעלתם העליונה, כפי מה שהוא מתגלה לברי לבב ולבעלי דעה ושכל טוב.

<h2>[148]</h2>
יראת ד' מצטיירת בלב בין מצד עוצם גבורתו של הקב"ה, בין מצד שלמותו העליונה, הכוללת טובו וחסדו, חכמתו וענותו, וכל אלה המדות המתגלות בהנהגת העולם. המשכיל האמיתי יכריע את הכף של מדת יראת ד' כדי שתהיה נוטה לצד החסד, הרחמים, החכמה, וההטבה המתגלה בעולם, יותר ממה שהוא נוטה לצד הכח והגבורה. ועל ידי זה מתעדנים ההרגשים הפנימיים, על ידי אור יראת ד' טהורה זו. וכשהיא מושרשת יפה בלב, יכולה היא אחר כך לקבל הארה מיראה שבאה מצד הגבורה העליונה, ולא תעכר על ידי זה זכותה, ולא תבהל מבטחונה, ורוחה האמיץ לא ירף.

<h2>[149]</h2>
הצדיק האמיתי כשמשתרש בארץ ישראל, מתבטלת ממנו אותה האהבה שאהב את ארץ ישראל בגולה, ובמקומה צומחת אהבה חדשה, שכל מולדה הוא רק בארץ ישראל, מתחילת הרגש עד סוף המדע.

<h2>[150]</h2>
ישנם צדיקים גדולים כאלה שהם למעלה מכל שורש הדינים ועל כן אינם יכולים ללמוד שום דבר הלכה, וכשהם מתגברים על טבעם ועוסקים בעומקא של הלכה, מתעלים למעלה גדולה לאין חקר, והם ממתקים את הדינים בשרשם.

<h2>[151]</h2>
ביטול תורה נחשב לכל אדם כפי מדרגתו, ומי שיכול לעלות במחשבתו למדרגה גדולה והוא מתעצל או מתפחד, ומואס במעלתו העליונה ומניח את עצמו להיות למטה, הרי מואס את תורת ד' הראויה לו, שעל זה נאמר ויתר הקב"ה על עבודה זרה גילוי עריות ושפיכות דמים ולא ויתר על מאסה של תורה.

<h2>[152]</h2>
התפילה מוצאת לה נגוד מההשכלה השטחית, הטוענת איך תועיל התפילה, וכי האלהות תשתנה. אבל השכלה עניה זו אינה יודעת כי כל כך מרום ונשגב הוא תוכן התפילה עד שאין מצדה שום מקום ושום מדה שאינם מתעלים בעילוי האלהי. והמתפלל עצמו קורא לאלהות המתגלה בתוכיותו ובכל הוית נשמתו, שהארה זו ודאי משתנה היא על ידי השינוי שיש במקבל, בנפש האדם, שכולה מלאה שינויים.

<h2>[153]</h2>
אור נעם ד' מרפא את העולם מכל תחלואיו. חסרון הנועם של החיים על ידי החלק הגדול שהעולם טבוע בו, על ידי מעמדו הרחוק מההרגשות הנעימות של נועם אלהים חיים, מביא אותו לידי קצף נסתר תמידי. הוא מלא זעף חמה על עצמו, על הוייתו, על הכל. הוא מנוגד מעצמו אל עצמו, תביעותיו הטבעיות מעלות בו את רוגזן. מתוך שאינו מוצא שום מטרה לכללות החיים, על כן הוא נשא רק עם שאונם, הוא נמסר רק ליד ההכרח, ההכרח שולט עליו נגד מדעו והכרתו. האסונות הגדולים של תוצאות השכרון והזימה וכל תולדותיהם, באים גם הם מתוך עומק התביעה שיש לתגבורת החיים, ועומק הניגוד המוסרי והמדעי הגנוז בנפש ובחברה על כל ערכם, על כן כשהם מתפרצים יוצאים הם בלא מעצור, באפס כל כבוד וכל הגבלה נכונה והדורה. אמנם הנועם האלהי, שהוא נותן את הפתרון המתוק לכל שאלות החיים, מפני שהחיים כיון שהם מתוקים ונעימים על ידו כבר חדלו מהיות לשאלה. חיים מתוקים ונעימים ראויים הם שימצאו, וחיים נעימים ועדינים ראויים להיות מתחדשים ומתרבים, על כן נעשה מובן נטיית השמחה וחפץ ההתרבות. וכיון שאין ניגודים עזים לכחות הסוערים, הם מושקפים בדרך של דעה ונחת, והחיים כולם נעשים מכובדים ואהובים. אותו הקצף והזלזול הכלבי המצוי בפני הדור, יוצא ונדף. ותחתיו בא רגש קדוש נעים ומתוקן, המביא עונג אהבה ואושר, ועמו שלום צניעות תפארת וקדושה. ומתוך שדמות דיוקנו של יעקב אבינו היא חקוקה תחת כסא הכבוד, ותפארת החיים האלהיים ואמתם היו ערוכים בנשמתו בסדר אמיץ, מידי אביר יעקב משם רועה אבן ישראל, על כן מצאה בו משכן האהבה הצנועה, המרוממת את הנשמה ומביאה אור חיים וקדושה, מנוחה ועונג, אל הגוף. העמדת המשפחה היתה בקשתו הנאורה והמובנת באלהיותה, על כן הקימה בקרבו צביון של טהרת רעיון ומנוחת לב, כחי וראשית אוני. וכשתכסיס החיים כולו נעשה מובן, מיושב ומיושר, על פי הזוהר של ההמתקה של הנועם האלהי, נעשים  המעשים כולם מיושרים בתכלית המוסר והטוהר, ומאן דנטיר ברית אתקרי צדיק. 

<h2>[154]</h2>
הניצוץ הטוב שיש בהנטיה החומרית שנתגברה הרבה בזמננו, שעל כן היא מתאמצת לתן פתרונים על כל השאלות העולמיות מתוך נקודת השקפתה, הוא אותו האימוץ שהיא מוצאת בעצמה להכיר את העולם המעשי בלא תערובות של דמיונות. וזהו דבר אמת לעצמו שאנחנו צריכים לסגל אותו יפה, ולקבל מהמחנה הרחוקה את הטוב הראוי לקבל ממנה. המושגים הרוחניים מוכרחים הם להתלבש בתחילתם בציורים של דמיון שאין המציאות מסכים להם, מפני שאין אנו יכולים להשיג כל ציור במושגים רוחניים בפרטיותם באיכותם ואפני הוייתם. אנו יכולים רק לדון על יסוד מציאותם ולהסתייע ממשלים של העולם המוחשי והמורגש לדעת את העושר ורוחב המציאות של העולם הרוחני ושלמות סדריו וחקיו, אבל עצם הגוונים הפרטיים שהם באים בדמיונינו, הנם רק תולדות הדמיון העושה לבושים לכל ציוריו לפי כחו. וכשאנו יודעים שזהו דרך הכרתו של הדמיון, כבר אנו עומדים על מעמד מבוסס, אבל תמיד יפול טעות בפרטים, ובין הדמיון והשכל קשה מאד לסמן קו מדוייק, על כן מועלת היא מאד החמריות, המרגלת להביט על המציאות כפי הבחינה המעשית שבו, ושלא לתן ערך להרוחניות הדמיונית בעולם המעשה. מובן הדבר שעצם השיטה החמרית, ככל דבר שעיקרו נוסד למטרה טובה, היא מפריזה על מדתה, אבל כל שלטונה להרע לא יתגבר כי אם כל זמן שלא יודו המנגדים לה את החלק הטוב שיש בה, שעל ידי מה שמתעורר החפץ לבטל כליל את תועלתה המורגשת ואת החלק הרשום של אמתתה הגלויה, מתעצמת היא להדיח את כל כח הבא בגבולה, ואוחזת דרכה בסופה ובסערה, לבער את הקודש מן הלב והמח. אבל תיכף ומיד כשנותנים לה את המגיע לחלקה, היא מוכרחת להיות מלאה רצון, ושבה למנוחתה. וכשהאמת מתגברת, מתודע אחר כך שהחמריות עצמה לא תבא למטרתה היסודית, שהיא הסתכלות מעשית טובה בעולם, על ידי מה שתטול מן הרוחניות את חלקיה הנאותים לה. אז יוסר הניגוד היסודי שבין החומריות והרוחניות מעיקרו, ואור השלום שהוא שמו של הקב"ה יגלה בהודו.

<h1>פנקס הדפים א</h1>

<h2>[1]</h2>
על פי רוב, הצד העליון שבמחשבה האלהית שהוא יותר מאיר ומבהיק, מחשיך הוא את האור של הצד התחתון שבה, ולפעמים כל דרכי החיים נובעים ומתמשכים מצד התחתון הקרוב למעשה ולגבול מסוים. וכשהצד העליון על ידי אורו הוא מכהה את הזוהר וממעט את הכח של צד התחתון שבמחשבה האלהית, אז אם אותה ההארה העליונה לא חדרה עדיין כל כך עד שתתן היא בכוחה הגדול את כל ההמשכות של הרעיון, של המעשה, של המוסר ושל המרץ, שצד התחתון היה נותן אותם, פועל האור העליון הזה להכשלת החיים, למיעוט הכח, לרפיון המוסר ולחולשת הנפש. על כן צריך הדבר להיעשות באופן כזה שהאור העליון כשהוא ממשמש ובא יהיה נתקן לבא על ידי המיצוע של האור התחתון, עד שיוסיף באחרון עצמו את אורו ויתן נשמה חדשה בתוך המעשים, ההרגשים והמחשבות, וכל משך החיים שנמשך מהמחשבה התחתונה. ובזה יקובל מהאור העליון תועלת בלא נזק.

משל לדבר, שני צדדים יש בהשגת האלהות, ההשגה האישית וההשגה הכללית. כלומר, ההשגה הראשונה הוא מה שהידיעה באה למצוא את מציאות האלהות מתוך העולם, להכיר את הבורא מתוך נבראיו, את היוצר מתוך היצירה, וההכרה של המציאות אינה גומרת את עשרה רק במציאות לבד, כי אם היא הולכת ועולה עד השגת השלמות הגמורה באין סוף, ומזה מתילדים המון רב של רעיונות ורגשות, המתחרות זו על זו בהברקתם והתלהבותם העליונה, וכשהם מסתדרים יפה מתילד בהם כח השמחה האהבה והגבורה, ביחד עם הנועם והעדן האלהי, וכל השלמות של המוסר והחיים נובעים מהם. אמנם בעליה יותר עליונה המחשבה עולה עד ההשגה הכללית, כלומר ההשגה שאין שם שום דבר כי אם אלהים לבדו הוא מצוי האמת, וכל ההגבלות והחילוקים, הסתירות והפירודים, אינם אלא ניצוצי דמיון, שלגבי המציאות האמיתית אינם בכלל מציאות, שהם אינם מצד פירודם כי אם פגמים של העדר, מצד היחידיות שלהם. וההכללה הזאת היא בוקעת ועולה בגבהי מרומים. בהתחלתה היא דומה לההבנה השפינוזית, האומרת שאין שום דבר כי אם אלהים וההשגות כולן הנן תארי האלהות. אמנם כשהדעה מתקצרת על ידי הגבולים, החולשות והכיעורים, שמתגלים במציאות, והשלמות האלהית מושכת את כל הלב והרעיון להחליטה בתכלית השכלול, אז מתגלה הרעיון הקנטי שאין הידיעות, אפילו החושיות, מתגלות לפנינו בצביונן האמיתי, ואם כן כל מה שאנו רואים הננו רואים רק צל של דבר ולא דבר, ואם כן כל מה שאנו דנים על דבר כיעור, רשע, חולשה והפסד, איננו כי אם מפני שכך נראה לנו הצל המועט המגיע לנו, וכן אנו רואים את עצמנו גם כן מצד צללי הוייתנו הכלולה בכל, אבל לפי האמת הכל שלם, מבהיק, מאיר ומשוכלל, והולך ומאיר [ומתאחד] בשטף של אין סוף. וזאת המחשבה מעלה היא אותנו עד עליוניותה, לדון שמעתה אין לומר על האלהות שהיא רק הכל, שהרי הכל הוא סוף כל סוף הוא קיבוץ של גבולים וצללים בעלמא, אלא שהוא באין ערוך יותר שלם מן הכל, לאין סוף, והשלמות האין סופית בגודל הוייתה אילו היתה מתגלה היה נראה לעין כי אין עוד כי אם השלמות שבפעל, האלהית, המאירה באין עוד, בתכלית כל השלמיות והמעלות. ומפני שהידיעה הזאת היא גנוזה בעמק המחשבה האנושית, על כן יש בקרבה נחל עדנים מהאורה האלהית, שהנשמה האלהית מתגדלת על ידה.

והנה המחשבה העליונה הזאת, הכללית, היא באין ערוך יותר מאירה מהמחשבה האישית, של הכרת השלמות האלהית מתוך היצירה, שאז יש יוצר ויש צורה וכל אחד עומד לבדו, אלא שהיוצר בו מקור החיים והשלמות, והצורה אינה מאירה וחיה כי אם מאורו. אבל המחשבה הכללית מוחקת את הצורה משום הבהקת האור של היוצר. והנה אף על פי שלפעמים אנו מתכשרים לבא גם כן עד גבהה של המחשבה העליונה, אבל זהו רק באישים מיוחדים ובזמנים מיוחדים, וגם אלה המיוחדים יוכל רק הניצוץ העליון של השכל שלהם להגיע עד רוממות מחשבה זו, ולא כל השכל כולו, ועל אחת כמה וכמה שלא כל ההרגש וכל כח המעשה יוכל לבא עד למדה העליונה הזאת. על כן אם על ידי ההשפעה של המחשבה העליונה יתמחקו כל האותיות של המחשבה התחתונה, הכל יועם ויוכת, המוסר יתנודד ושלמות האמונה תתרופף, החיים יחלשו והמרץ יחלש, והארץ תשאה שממה. לזאת כך היא דרך האורה, שיהיו תמיד יום ולילה בחוברת, והמאור הגדול יאיר בזמנו, ויתן מאור גם כן למאור הקטן ולכוכבים, עד אשר יוכשר הכל להתעלות, והיה אור הלבנה כאור החמה ואור החמה יהיה שבעתים כאור שבעת הימים. והיה יום אחד הוא יודע לד' לא יום ולא לילה, והיה לעת ערב יהיה אור. והיה ביום ההוא יצאו מים חיים מירושלים, חצים אל הים הקדמוני וחצים אל הים האחרון, בקיץ ובחורף יהיה. והיה ד' למלך על כל הארץ, ביום ההוא יהיה ד' אחד ושמו אחד.

<h2>[2]</h2>
המצות כוללות בכללותן ובפרטן את כל הטעמים כולם, מפני שהן אריגה אחת אורגנית מפרטים הצריכים זה לזה. על כן הננו צריכים תמיד למצא בכל מצוה את יסודות כל הטעמים כולם וכל פרטי הרכבותיהם, דהיינו יסוד הנטיה הפרטית הנמוכה, שמזה נובעים כל הטעמים ההגיניים שבמצות וכל מה שהוא מביא קורת רוח והרחבת הדעת פנימית, והנטיה היחידית העליונה המכללת את ההויה כולה כאחד, שמזה נובעים רעיונות גדולים ומגמות נצחיות למעלה למעלה. וארבע הנטיות הממוצעות ביניהם, שהנן – הנטיה האלהית בתורת דרישת ד' הבורא כל ומחיה כל, רבון כל העולמים ואלֹה כל הנשמות, והנטיה המוסרית המוחלטת השואפת לצדק, לחיים, ליושר ולמשפט בכל, והנטיה הדתית החפצה להתקדש בכל תכסיסי מעשים ומנהגים קדושים, הממולאה ביחש אלהי ומוסר אלהי על ידי השפעה קיבוצית המתהוה על ידי כח נשגב של אדם עליון המתנשא ממעל לכל העם כולו, והמרומם אותם אל האלהים בכחו הרוחני העליון השופע מבהירות העליוניות של הנטיה האלהית, והנטיה האנכית העליונה העומדת על גבה, בצירוף הנטיה הלאומית המוצאת קורת רוח וחיים שלמים בהשתתפות הגמורה עם כללות האומה, עם קיומה והמשכת חייה לדורותיה בצביונה וברוחה הפנימי. שקוטב הנטיה הוא להבליט את כל הנטיות כולן, של האנכיות ושל האלהות, של המוסריות ושל הדתיות, הכל בצורה המיוחדת הנאותה לטבע האומה, הרוחני והחומרי, דהיינו לפי הטבע הפסיכולוגי של האומה, ולפי טבע התולדה והמורשה של האבות והגזע, ולפי הטבע הגיאוגרפי של ארץ נחלתה, ולפי הערך של מצבה בכל אלה בין העמים כולם שעל פני כל הארץ. אלא שאנו צריכים לכוין בכל מצוה ביותר את המניות, שישנן מצות כאלה שצד אחד מן הצדדים של אלה הנטיות גובר בה והצדדים האחרים הנם כנטפלים לו, וישנן מצות כאלה שמתבלטים צדדים שונים בה. וזה החילוף הוא תלוי גם כן בשינויי הזמנים, שלפעמים מתגלה במצוה אחת או מצות רבות צביון של נטיה אחת ויתר הצביונות הנם עלומים בקרבה, ואחרי עבור משך דורות מתחלף הדבר, ונטיה וצביון אחר מתגלה בה, והצביון הראשון נעשה נעלם ובלוע. והחילוף הזה נותן גם כן לחקר עיונים בחלקי המצות ובפרטיהם לפי הזמנים. ביחוד מתגבר חילוף הנטיות במעבר שבין מצות התורה למצות מדרבנן, שישנן מצות כאלה שהנן בשורשן מן התורה, אלא שעל ידי מסיבות וחילופי המצב של האומה נעשות דרבנן, ואז מתגלים בהן הצביונות בהרכבה אחרת ממה שהיו בתחילה.

ששה צדדים יש לנו לפי זה לבקש בכל מצוה, ולפעמים נמצאים כולם בגלוי, ולפעמים נמצא רק חלקים מהם גלויים ויתרם מכוסים. הא', צד האנכיות, הטובה הפרטית. הב', הצד העליון של הכל, עילוי ורוממות ההויה הכללית. הג', הצד האלהי המטה את ההשפעה של החיים לרוממות שאיפת דעת אלהים בשכל או בהרגשה. הד', הצד המוסרי, הרבות היושר החסד הצדק וכל הטוב. הה', הצד האמוני, הרבות דעת האמונה והרגשתה, התגלות תמציתה העליון המכוון מהוייתה, וזיכוך הלב הבא על ידי חיזוקה ואומץ הופעתה. הו', הצד הלאומי המקשר את האומה בצורתה הרוחנית ובמעמדים הרוחניים הנדרשים לה.

להציב לדוגמא מצות אחדות. למשל:

א. מצות פריה ורביה. בה אנו מוצאים את כל הצדדים מאירים. לאדם הפרטי – אשרו בעולם בשמחת החיים על ידי זרע חיים אשר יראה בעולמו, חברת חיי המשפחה וחוגה המאיר את מחשכי הלב לעת מצא של זקנה, של מחלה ופגע, כמה נכבדים הם זרע האדם וקשר החיים המאחדם. זהו מצד האנכיות.

הצד האידיאלי העליון, ההויה בכללותה – מי שלבו מלא אהבה אל המציאות, מי שמוצא את האושר והטוב הנמצא בכללות ההויה כשהיא משתקפת לא רק מצד אחד כי אם מכל ערכה, מכל עברה, מכל ההוה שלה ומכל עתידה, מכל חומריותה ומכל רוחניותה, מכל מזגיה, מכל היופי, מכל העונג, מכל הזוהר שלה, שבכללה הכל מזהיר, הכל מאיר, שהרי גם הכיעור והחושך מתהפך לאור על ידי ההכללה, במעמד כזה מתלקחת אש קודש, אש מאירה בכבוד ומחיה לב בנחת, לאהבת החיים, להגדלת מציאות החיים, להרבות את הדמות, להוסיף אור חיים בעולם, למען תהיה ההויה יותר רחבה ויותר מתפשטת, והמבט העליון העדין בהוד של האדם סוקר על כל המצוי באנכיות עליונה, מרגיש את הצנורות המחברים אותו אל הכל, שמח באושר הכל ומתענג בנועם הכל. על כן מתגלה כל הצד העליון הזה גם כן במצוה זו.

הצד האלהי – האושר של דעת אלהים, הרבות החכמה, התרחבות השאיפה העליונה שהיא צריכה לריבוי גוונים. ודאי כל נפש חיה יש לה תיאוריה מיוחדת. כל התגלות של חיים מוסיפה דעת ורגש אלהי בעולם ומבלטת חותם חדש על החיים, גם במקום שהיא ניכרת רק מעט מכל מקום היא נמצאת, היא מצטרפת לחשבון גדול.

מצד המוסר – כיון שהחיים הנם אהובים ויקרים, כיון שיש להם ערך השוה לסבול את העולם באהבה כל כך אדירה, ראוי להרבות להם משכללים ועוזרים. כל מה שהעוזרים ירבו, יוסיפו החיים בעצמם שלמות, עד שיעלו למרום פסגתם. על כן קורא המוסר בצדק להרבות את החיים, למען הרחיב את גבול הצדק והטוב.

מצד האמונה – התוכן העליון המתגלה על ידי המון המעשים, המון [--], על פי סדרי התורה והמצוה, המה צריכים לעובדים. כל מה שתתרבה האגודה, ניכרת יותר השפעתה, וכל מצוה שתעשה בעולם ממשכת היא על העולם את הזוהר האלהי המתגלה על ידה בגניזה העליונה בצורה יותר מובלטת ועשירה. על כן מלא מאוד הוא [ערכה] של מצוה היסודית הזאת בתוכן האמונה והחזקת התורה המעשית והלבית.

מצד הלאומיות – אין זה צריך ביאור מה גדול הוא הערך של תוספת כחות עובדים באומה שכל יסודה הוא התאגדות הפרטים לכלל אחד, ברוח אחד, בדעה אחת ומגמה משותפת, בכל המצבים, הכלליים החמריים והרוחניים.

ב. מילה. החופש הטהור הוא מקור השלמות העליונה. כל נשמה בריאה שואפת לחופש כמה שתוכל. החופש נמצא כשתנועות החיים הולכות אחרי ההכרה הברורה בטוב שנמצא בנטיה שהן חפצות לנטות לה. הננו תמיד רגילים לראות עם החופש של הרצון את הרפיון ואת החולשה, מפני שבכל מקום שהננו רואים חזיון אדיר וכביר בכח שם אין חופש, על כן מתערב בציורנו חופש זה של הרפיון עם בהירות האור של החופש. אבל הוא בא מחולשה של הכרתנו, שהננו יכולים להתרומם עליה ולהכיר את החופש המוחלט בעצם חזקו ובעצם עדינותו יחד, ואז הננו ממולאים חשק לנטות אליו ולראות בו את השלמות היותר עליונה. יצירת החיים, מפני חשיבותה לקיום העולם, לא תוכל להמסר ביד החופש המוגבל שלנו, המחולש עם חולשתנו, על כן נמצא בנטיה זו מקור העבדות של האנושיות, שהחולשה הבהמית שבו מתגלה על ידו. וכאשר לא רק יצירת החיים לבדה היא הפעולה הבודדת במאורע החיים, כי אם כל טעם החיים הגנוז בתוכיות הנשמה הנהו כלול מחביון שאיפת הופעת החיים, על כן כפי המדה של העבדות הנסוכה על הנטיה של יצירת החיים כן מתפשטת העבדות השפלה על כל צורת החיים. ובאותה המדה שנטיה זו מתלבשת ומתעטרת בחירות, כה החיים מתעלים בכללם ומשתלמים בשלמות החופש. אמנם המועקה העבדותית מוכרחת להופיע בראשיתה. לא חמדת חפץ הארת אור החיים מצד הכרה פנימית ועריגה עדינה להם תחולל בפועל את ההויה הממשית של החיים, כי אם העבדות של חולשת הנטיה, עד שיסודה האידיאלי נשכח ממנה ונרמס תחת רגליה הגסות. התכונה הפסיכית והפתלוגית הגסה הזאת פועלת על היצירה הבשרית את צורת הערלה. העליה המאירה, להכין את החופש העליון להאיר על כל מחשכי עולם באומה המוכנת כבר שהאורה האידיאלית תהיה בה כל כך חזקה עד שתופיע בבהירותה גם בפינת נטיית הויית החיים ויצירתם, עד שברוח עליון ובהיר תכניס את קוי אורותיה, מלאים זיו ועדן מדושן, גם בכל מערכת החיים, במקום שהעבדות של החולשה המזוהמת ממלאתם – לזה צריך העברת הערלה וחותם אות ברית קודש. הפעולה בזכרונה ובפעלה הטבעי מכשרת את האפשרות לחיים אידיאלים חזקים, המכניסים את אורם גם בתוך התכונה של נטיית הויית החיים הממלאה חם ואור את כל החיים כולם. הערלה הגמורה משימה את האידיאל של העלאת אבוקת החיים למרמס ולטפל, אשר רק במקרה הוא נמשך מתוך השכרון של החולשה של הנטיה הבשרית המהוממת. המילה תתן מקום גם להאידיאל של העלאת אור החיים להזריח כמעט, אבל לא תוכל להשליטו כולו, ורב לה אם לא ישכח מתוך מהומת השכרון לגמרי מתוך הרגש והלב. הפריעה מופיעה את האידיאל של הופעת החיים במילואו, באופן שיוכן הרוח להיות הוא כח הפועל בהמשכת החיים, ובכח כל כך שלם עד שכל אותם הזיקים המסותרים שליבוב החיים כולם הולכים מהם, ימלאו על ידי האידיאליות השלמה של חפץ הופעת החיים בשביל הכרת יפים ורב טובם בצורה היותר בולטת, שזהו האידיאל של הקדושה הנעימה המיוחדת לישראל, האוהבת את המשפחה ואת ההפריה המתוקנת בכונניותה המוסרית העדינה, ושונאת הזימה בכל מלא הנפש.

א. מצד הנטיה להאניות הרוממה הכללית – מובנת יסוד המצוה הזאת. שאיפת ההכללה של הפרט עם הכלל כולו, פתיחת הצינורות המחברים את היחיד עם כל המציאות על ידי התגברות ההכרה העליונה וכל עדינות ההרגשות העליונות, הנם מטים את האדם להרבות את התפשטות החיים למען יוסיף כח האושר להתרחב, למען יתוספו שלהביות של אורה בתוך האורה הכללית של המציאות, המבהיק מאד בחייו הכלליים מרובי הגוונים ותאומי ההרמוניה. והפעולה להטביע בקרב הנשמה את רוממות שאיפת ההכללה העליונה, מתאמת עם מצוה זו, המקרבת את השאיפה החזקה והמושכת הנמזגת בכל השאיפות כולם בנימים נסתרים מאד אל האידיאליות הכללית, על ידי נתינת האפשרות להשחרור האידיאלי מתוך מועקת העבדות של הנטיה במעמדה הטבעי הבלתי מואר.

ב. מצד האנכיות בצורתה הנמוכה – תשיג מצוה זו את מטרתה להרחיב את הנפש ולהשקיטה, בהיות התשוקה המינית איננה מתנגדת לתשוקות העדינות הנמצאות בנפש, כי אם היא מתקשרת בכולם על ידי אגד חיובי ממקור אלהי. והסרת המלחמה הפנימית מיסודה, מביאה שלוה ומעמד של נחת בחיים.

ג. מצד הנטיה אל דעת אלהים – ודאי אי אפשר להשכל העליון של ההכרה האלהית לרוץ את ארחו, כל זמן שתוכן החיים הוא כולו סגור בתוך תשוקה עורת שאין לה כי אם פרטיותה ועבדותה החלושה. על כן גדולה היא המילה, שעושה את האדם לתמים ולמוכשר לתשוקה פנימית של עונג דעת אלהים, המנהיג בחסדו כל דור וכוללם יחד.

ד. מצד המעמד המוסרי – אין שום ספק בדבר שההשקטה הנפשית וההתאמה הטבעית אל הצדק העליון של הויית החיים. על ידי הסרת הערלה מתרחב גם כן רגש המוסר והכרת הצדק המוחלט המונח ביסוד אהבת החיים כשהיא מעודנת ומוסרה מזוהמתה הזימית.

ה. מצד הדת – השויית הנטיה הטבעית עם האידיאל העליון על ידי מעשה קצוב ומתואר, מכשרת את הרגש ואת השכל ללכת בכל אורח המעשה התורי, המקשר תמיד את הפעולות עם הרעיונות הצפונות בהם.

ו. מצד הרגש הלאומי – דבר פשוט הוא שהשיווי האופי הוא מחזק את הקישור הלאומי. והשיווי המיוחד, הבא על ידי הצטיינות של שינוי מעמים אחרים, פועל להבליט ביותר את חותם האומה בכללותה. על כן יש לאות ברית קודש החלק היותר עקרי של קיום האומה וקישורה הרוחני והמעשי.

<h2>[3]</h2>
המחשבה הגמורה היא מחזקת את הנפש וממלאת אותה עז והדר, והמחשבה הבלתי גמורה מחשיכה אותה וממלאתה קדרות ורפיון. על כן כל מי שהוא מוכשר לחשוב דברים רחבים, מוכרח הוא לחשוב הרבה כדי שיוכל לגמור בכל היכולת חלקים רבים ממחשבותיו הרבות, כדי שתתחזק נפשו. ואם לא יחשוב הרבה, כיון שנשמתו בקרבו היא פועלת הרבה ומעוררת מחשבות, ירבו עליו המוני מחשבות בלתי גמורות, שהם כולם ידכאו נפשו בהקבצם. ומי שאין מחשבותיו מרובות ואינן רחבות, יוכל לגמור את המחשבות שלו במעט עיון, על כן לא תהיה נפשו מדוכאת כשלא יחשוב הרבה, כי סכום המחשבות שבקרב נשמתו הנם אצלו בערכו גמורות. והנה כשם שצריך הכנה של מחשבה כדי לגמור מחשבות, כן צריך לזה גם כן הכשר מוסרי, כי המוסר הטוב גם הוא הנו תוצאה נכבדה ונאמנה מהמחשבה הגמורה. על כן לפי אותו הערך שיהיה באדם פגם מוסרי, לפי זה הערך עצמו איננו יכול לגמור את התוכן של המחשבה עד שיסיר מעליו את הרוע המוסרי, ולפי זה תהיה נפשו מדוכאת כל זמן שלא שב מחרפת עונו, שרק אחרי הטוהר הנפשי יוכל להתרחב יפה בקרבו ציור של השתלמות המחשבה, ואז יהיה מלא אומץ וגבורה פנימית.

<h2>[4]</h2>
הערבוביה הנמצאת בדעות בדורנו צריכה להיות מוּסרת מעיקריה. הכפירה מהרסת את כל אושר העולם, ומחרבת בית ישראל עד מאד. לכן חובה כפולה היא עתה להרגיע את הלבבות, בצורת הדעות, מצד בנין האומה, חוץ מההטבה האנושית הכללית. ההבנה של כללות האמונות צריכה להתחדש באורח יותר נח ויותר מובן מכפי מה שהיה הדבר מפורסם עד כה. מיום שנפֹצה אמונת האחדות בין עמים רבים על ידי ההשפעה הישראלית, ביחוד ההשפעה התנ"כית שבאה על ידי ההעתקה היונית, ונבנו בנינים תיאולוגיים גדולים בכל הכתות הדתיות, נעשה מצב הדתות זו לזו במעמד של איבה חדה, שזהו חסרון מיוחד שלא היה דוגמתו בעולם האלילי. טבע האליליות הוא שלא לדחק אחד רגלי חבירו, שהרי הריבוי של האלהות הוא בעצמו מניח את האפשרות לצאת ידי חובת רבים, וכיון שאפשר לאמונה אחת שתכלל אלילים רבים בקרבה, כן לא תצר עינה אם אחרים יעבדו אלילים כאלה שאין להם כל יפוי כח אצלה. אמנם האחדות מוחה היא על כל אלוהות בכח עצום מאד, וממילא נתפשטה המחאה גם כן על פרטי הקולטוס הדתי, שיהיה דוקא בצורה זו שהאמונה המקובלת בזה הקיבוץ מחזקת בו, וסגנון אחר הרי הוא כאילו אין זה אותו אלֹה, וממילא נכלל הענין במחאה המלאה שנאה עמוקה של עבודה זרה. אבל אי אפשר כלל שיהיה מצב כזה, שיש בו פגימה מוסרית כל כך גדולה, עומד בציביונו לעד. הגרעין הפנימי צריך שיוקח בטהרתו, וסיגיו יבדלו. הטהרה העליונה של הנקודה האמונית, האחדות האלהית, מוכרחת היא לבא לעולם. ההתפתחות לא תעמוד על עמדה. היא תבא למרום פסגתה, והפסגה הרוממה ברוח תגיע עד האחדות האלהית בהכרח. אבל האחדות בעצמה תלמד, שכל הצורות שבעולם הנן לבושים שהיא מתגלה על ידם, ושההבדל הנמצא בין הלבשה דחוקה, מוגבלת, ומעורפלת במחשכים של דמיונות כוזבים רבים, עד אותה ההלבשה המתרחבת ומתעטרת בהוד שכל צח ונשגב, איננו כי אם הבדל של סדרי מדרגות שהאורה הגדולה הולכת ומתגלה על ידם. וסדרי המדרגות הללו יוכרו על ידי הסתכלות בהירה לא בתור רסיסים בודדים, שאין יחש בין איש לרעהו, כי אם בתור קוים ושרטוטים אורגניים, העושים כולם יחד חטיבה אחת. בחופש גמור הננו מדברים, בלא שום פחד, מפני שהאמת הוא נר לרגלינו, והוא מגדל עז שם ד' בו ירוץ צדיק ונשגב. 

הקוים שעושים את הפרצוף האורגני, הרי הם משפיעים ומושפעים, כחק אורגן חי. הננו צריכים להסתכל בכל מלא שיעור קומת הפרצוף על מתוח כל האברים מצד גשמותם ורוחניותם, כלומר מצד הקולטוס המעשי שלהם ומצד פנימיות הדעות החיות בקרבם. אז, על ידי שפיטה פרטית וכוללת, נוכל להבחין בין הערך של האברים כולם, ונדע להגביל יפה את ערכם בהפרצוף הכללי. אם יבא אחד לבטל את כל חיי הרוח הכבירים המופחים בתוך התכונה האמונית שבמלא עולם, נדע שלא יוכל. אמנם בינה ברורה צריך הענין להתברר כראוי, איך מודדים את התחלת נקודת הרום שברוח זה עד שבאים לנקודת השפל שבו. האליליות עצמה לא תוכל לבא למדרגה רוממה של השקפה כללית זאת. כיון שתשתלם עד מדרגה זו כבר תאבד את ערך אליליותה. האחדות האלהית כשהיא מאירה על פני כל מלא העולמים, מופיעה היא גם כן באורה על פני מרחב זה של הרוח האמוני לכל צדדיו וסעיפיו. בהארתה מושכת היא רוח חיים לכל הרסיסים הפזורים, שבהיותם מופרדים שכבו משכב ערלים ודמו כפגרים שאין בהם רוח חיים. כח החיים כשמחל לזרח, מטהר הוא בעזו גם את כל הסיגים והרקבונות העלולים להמצא בעולם המת. והסירותי דמיו מפיו ושיקוציו מבין שיניו, ונשאר גם הוא לאלהינו, והיה כאלוף ביהודה, ועקרון כיבוסי. עתידים בתי תיאטראות ובתי קרקסאות שבחוץ לארץ שילמדו בהם שרי יהודה תורה ברבים (מגילה). לרש"י בתי עבודה זרה, ולתוס' מקומות ועד, והא והא איתא, הקולטוס האלילי כשיטהר, יטהר גם כן את רוח המוסר הכללי הנושב בחיי החברה.

<h2>[5]</h2>
ההבדל שאנו מיחסים במציאות בין נושא לנושא, הוא מפני חילוק ההרגשות או הפעולות. למשל, גוף אחד בעל נפש אחת הוא דבר אחד בכללו, מפני שההרגשה משתפת את כל אבריו. וכל מה שההרגשה תהיה יותר מפולשת בכל הקצוות, כה תהיה האחדות יותר גדולה. וכן שליטת הפעולה. כל מה שתגדל שליטת הפעולה של חלק על חבירו, כה תגדל האחדות, עד שאם נצייר לנו הופעת הפעולה והופעת ההרגשה באין שום הבדל בין חלק לחלק, הרי כאן אחדות גמור. ומה שנראה מבחוץ לענין מתחלק, או לכל הפחות ענין שיש בו אפשרות של התחלקות, הוא בנוי רק לפי החילוף של השפעת הפעולה או ההרגשה, שמבחוץ כך היא נסקרת. אותו העניין המעולה שיש בהרגשה ובהשפעת הפעולה, כשאנו מסלקים את אותן המגרעות הנמצאות בהרגשתנו ובהשפעת פעולתנו, אנו מוצאים אותו באין סוף, במקור חיי החיים ומציאות המציאות, בתכלית מלא הכח והשלמות. על כן אין המציאות לגבי אין סוף חלקי כלל, כי אם אחד ממש.

<h2>[6]</h2>
סוד חטא הכאת הסלע, הוא הנטיה אשר נולדה במוח היותר גדול, בנשמה היותר מאירה ושוקקה, להשלים את הכל, להוציא את ההשלמה אל הפועל בכח של התגברות, שבזה מתערב קצת העצמיות הפרטית, שאי אפשר להיות כל נוצר נקי ממנה לגמרי. הנטיה הקטנה הזאת בנשמת הנשמה הרוחנית של כל הרוחניות האנושית כולה, מוכרחת היא לשלח פארות בכל צדדיה, ובמקום דיבור נולדת הכאה לשם התעלות הרוחניות וטובת הכלל. והמכים הולכים ופוחתים. בכל ירידה הפרטיות מתגברת והכלליות מתחלשת, עד שבאה היא לידי הירידה היותר איומה, שאין בה כי אם רעת לב וחפץ התגברות לבד, הכאה אילמית זועמת בלא שום תכונת דיבור. כיון שנתערב קורטוב כזה ברוחניות הכללית, היה מוכרח שתפסק פעולת ההשפעה. סידור מדיני מוכרח להיות מונח באופי כללי, שאין הפרטיות מתגברת בו כלל. וכיון שאופי נשגב כאופיו של משה לא יתכן שימצא במציאות בטפוסים שונים, הכביריות יוצאת רק במקום היותר רשום, הוכרח המעמד כולו להיות יורד. משה מת ויהושע מכניס את ישראל לארץ. האופי הכביר מוכרח הוא להגנז. ההנהגה המדינית לא תתנהג עוד מהשפעתו הבלתי ממוצעת, וממילא היא נופלת כולה. בפני לבנה אין נמצא אותה הכביריות שבפני חמה, אין בו אותו הזוהר והעצמה, והוא נותן מקום גם לכוכבים הרבים, ולאור נרות שכל אחד יאיר בפינתו.

<h2>[7]</h2>
מי שנטייתו מושכת אותו לדברים נשגבים, אף על פי שבשעה שהוא יושב בטל או שהוא עוסק בענינים חומריים אינו נתבע כל כך לתשוקה עליונה של הדברים העליונים מהמושכלות הרמות, מכל מקום כיון שהוא בא ללמוד איזה דבר מוגבל מיד דעתו מתעכרת, מפני שכיון שעל ידי אור השכל, המאיר גם כן בעסק הדברים המוגבלים, מתעורר אצלו כח הדעת, מיד תשוקת הנשגבות והכלליות יוצאת אל הפועל, ומתוך געגועיו הגדולים לענינים רמים וכללים איננו יכול במנוחה להתישב בדברים הקטנים והמוגבלים.

<h2>[8]</h2>
עצם האמונה, בתור דת, איננה צריכה להקיף את כל החיים כולם, כי החיים הם למעלה ממנה ורחבים הם ממנה, והתורה היא בשביל ישראל. אבל נשמת האמונה, היא אור החיים האלהיים שבתוכה, זה הוא גבוה ונעלה מן הכל, והחיים נערכים רק לפי אותו החלק שהם זוכים מהארתו. מצד זה הננו סובלים הרבה מחסרון ההרחבה של הלימודים המדריכים לדעת אלהים בגבהם. כי כיון שהאורה האלהית מתעלמת, נכלל הכל רק באותו המובן שאמונה ודת מושגת בו. זה המושג, שהוא באמת רק חלק מן החיים והיה ראוי לו להסתפק בחלקו, מתוך שבו גנוז כל האורה האלהית שאינה מושגת בטהרתה חוץ ממנה, כבר חקוקה בקרבה התביעה של ההתפשטות על כל החיים. ונמצא שיש במצב הדת שני משפטים מתנגדים. מצד עצמה וערכה במקומה, שהיא רק הלבשה להכשר דעת אלהים בארץ, ראוי שתקח רק חלק בחיים ולא לכללם כולם בקרבה. אבל מצד הפנימיות האלהית שבה, כבר היא נתבעת שיהיו כל החיים כולם כלולים בקרבה, ושתשים על כל את משטרה. והנה החיים מרגישים בחלקתם את הניגוד, ואינם חפצים להיות נסגרים רק במסגר של הדת כפי הנחתה בתור הלבשתה. על כן כיון שנמצאים אנשים האומרים להכניס את כל החיים אל הדת, מוכרח הוא שימצאו להיפוך גם כן אנשים כאלה שהם מוצאים את עצמם נוטים להשתדל לגרש את הדת מכל גבול החיים. ובאמת שתי הקצוות הנן מפריזים, ולא יבאו למטרתם. אי אפשר להעמיד את החיים בלא אותה ההשפעה החשובה של הדת בחלקים השייכים לה, וכן אי אפשר שהחיים כולם, גם בדברים הרחוקים ממנה, יכנסו במסגרתה. אבל כל זמן שמובן הדת ומובן דעת האלהים הוא במדרגה אחת, לעולם לא ננצל מתוך המועקה של ההפכים והסתירות. דרישת אלהים, שהיא האור היותר רחב מן הכל במדע, והרגש היותר מאיר מן הכל בהרגשה, הוא באמת ברב עצמו מקיף את כל החיים, אבל הלא היא נטיה חפשית העומדת למעלה מכל גבול של דת ואמונה. אימתי יהיה זה – כשתתרחב דעת אלהים ברחבה הראויה לה, שאז יוכר היטב החילוק שבין הנשמה של התורה לגופה, שגוף התורה ראוי להיות מוגדר בחלקים מן החיים, ויתר החיים ישארו לעולם חפשים ממנו, אבל נשמת התורה, שהיא אור אלהים, היא מחיה את החיים, ולא יוסד חופש החיים רק לפי אותה המדה שיהיה הוא מאיר בעולם.

<h2>[9]</h2>
זוהר שמות קלג א – הנה נא ידעתי, דא איהו רעותא דאיצטריך בר נש לשואה בגויה בצלותא. למדנו שיסוד התפילה הוא לישב בנפש האדם פנימה, את הרצונות היותר נעלות ונשגבות השוטפות בנפשו פנימה, מהשטף העליון של האצילות היותר נשא ועליון. השטף הזה איננו פוסק רגע מעבודתו. וכל אשר יתרומם האדם לסדר מערכי לבבו לקבל אותו ולהרגישו, כן יתעלה בפועל, ורגשי לבו ורצונו יעלו למקום הגבוה שהחפצים העליונים נובעים משם. כי איש אלהים קדוש הוא, דא איהו עלמא עילאה, דאיהו יתיב על כורסי יקריה וכל קדושאן נפקין מיניה ואיהו מקדש לכולהו עלמין. החפץ מתעלה לפי הוד כללותו ולפי עילוי נצחיותו. המגמה העליונה המקפת את הכל, את כל מה שהוא נמצא בחומר ורוח, היא מקור הקדושות כולן, היא חיה וקיימת במקומה, בעצמותה, ומזיוה, מעז גבורתה, הכל נפעל. ואם כי המדרגות יורדות, כל מדה ומדה מן המציאות בערכה ומעלתה, אבל הצד המתעלה, המקודש, ההוד הנאצל הנמצא בכל המציאות כולו, הוא מה שנמשך מכל חלק לפי המגמה היותר עליונה, אשר אם נקבץ במדענו את כל נשגב ונחמד, את כל אהוב וחביב, את כל קדוש וטהור, את כל חן ותפארת, ונארגם יחד, וניקח את הציור היותר עליון העולה מזוהר כולם יחד, אחרי הרחקתנו מצללים הכהים שנמזגים בהם במחשבותינו, אז נוכל רק לדמות צל קל וקטן של זוהר העליונות של המגמה הכללית העליונה של מציאות כל. והקדושה העליונה הזאת מרחפת היא תמיד בכל, ולפי מדת השפעתה כן מתקדש הכל ומתעלה הכל, והאדם יכול להטות חפצו למגמות העליונות הקרובות ביותר למגמה עליונה זו, וכן תתעלה תפילתו במה שהוא יודע שעלמא עילאה דאיהו יתיב על כורסי יקריה במעלתו ונצחיותו, וכל קדושאן נפקין מיניה, ואיהו מקדש לכולהו עלמין. על כן יתקדשו גם כן פעולותיו הרבים של האדם בהתעלותו למחשבה רוממה זאת, ויתעלה בפועל אל הקדושות היוצאות מזיו עלמא עילאה, בהיותו יודע כי איש אלהים קדוש זה עובר עלינו תמיד.

<h2>[10]</h2>
אין לנו חזיון שאינו מורכב, לפחות שאין אנו יכולים למצא בקרבו מצד השקפתנו את אותם צדדי ההרכבה של צד תוכי וצד ברי, או צד עליון ועקרי וצד תחתון וטפלי. בחיי העמים, בצדם המהותי שלהם, כלומר באותו הצד שהננו מוצאים ערך...

<h2>[11]</h2>
... של הטוב המוחלט, כי אם ישראל. על כן אין לנו אומה בעולם שיהיה היסוד הלאומי שלה קבוע רק על אותם החזיונות שהראתה בעולם על הבסיס של האחדות האלהית וגילויי החיים של ההיסתוריה המסובבים ממנה. האמונה המושלמנית היא עולה על הנוצרית בנטייתה לטהר את מושג האחדות האלהית יותר מהראשונה. אמנם גם היא לא תוכל לגלות הויה שלמה, שסך כל המפעלים, השאיפות וכל גילויי החיים, יהיו נעוצים רק בזה, בהכרת הטוב המוחלט ובחפץ התגלות השלטתו. דבר זה איננו יכול להתראות כי אם באומה שבתור אומה נבנתה במקוריותה על פי ההתגלות של אחדות האלהים, שכל הוייתה טבועות בה. אמנם להכיר את מעלתם של ישראל תהיה מוכנת המושלמניות בשורה הראשונה. באישיות הפרטית חפצה האחדות האלהית להגלות באמונה כזאת שדוגלת בשמה, אבל בסער הגדול של זרם אומה ומלחמת חיים רבת אונים, אין לה די כח להתנשא. לזאת מוכן הוא אורן של ישראל. כנה משוררת ויושע, לגוחה מצוינת וַיִוָשע. 

<h2>[12]</h2>
הענן והערפל המקיפים את אור החשמל, הלבוש הכללי של כל הצבעים הרוחניים, מתגלה בנשמה בתחילת מילוי התביעה הפנימית של מלא אור העליון, המתנוצץ מהאורה האלהית הרוחנית העליונה, שלמעלה מגבולי החושים נטיית הטבע ומהלך ההגיון. בכל עת אשר הצמאון האלהי יכביד אכפו על הנשמה המיטהרת מחלאת הרפיונות השכליים והמוסריים, עצב איום יגלה ממראה האור המבהיק, המראה בבליטה נוראה את כל מערומי הנפש, את כל צדדי רפיונה, חולשתה וחשכתה. התביעות העליונות להיות כבני מרום, בטוהר ועז, ממלאות את כל הלב, ומצרי שאול מתגברים בנשמה. התשובה מתחלת להכות את גליה, הנוחם הולך וסוער, החיים המסואבים עם כל רפשם מתגלים, והנשמה סולדת ממחנק ריח רע סלידה גפרותית, ומר לה מר. אז תעוז החכמה לחכם, ואור החסד מעולם אין סוף, מאור הצחצחות העליונות, יופיע, רוח חדשה ולב חדש יברא, מעטה הענוה והדכאות יצרף כאש וכבורית מכבסים את כל סיגי הנשמה, וברק מוסר עליון והדר חפץ ויכולת ממקור הטהרה ישולח בכל חדרי לבב. החכמה והחסד, הטוב והנֹעם, יחבקו באהבה את הנשמה הטהורה והאומללה בעת צרתה. רסיסי נוחם תמלא, ורפואות תעלה לכל מחציה הנן הולכות ומורגשות, בטחון ועז תלבש, ובכל כח מלא חיים חדשים תצעד, במרומים תאוה מושבה, בנעם ד' תחזה, וצפיית ישועה תמלא. אז יגלו אורות מאופל, מכל נטיית חטא וכל משגה יציצו פרחי תועלת לדרוך על במתי מרומים, וגבורת תשובה מאהבה תחל לפעם, וזדונות יהפכו לזכיות. ורחמתי את לא רוחמה, ואמרתי ללא עמי עמי אתה, והוא יאמר אלהי.

<h2>[13]</h2>
מתוך ההירוס של האומה, מפני ההתרחקות הגדולה ממצב האיתן והרענן של תחילת מטעתה, אין אנו יכולים לראות במצות כולן, וביחוד בשמעיות, שהמוסר הקבוע אין לו דבר עמם בגלוי, כי אם צל כהה קלוש מאד. אין אנו יכולים בשום אופן להחיות את נפשנו באותו הלח המזדמן לנו מהם בגילויים ההוי, עד שאנו פונים כה וכה, לעבר ולעתיד, ואנו מסתכלים בטל החיים שהם מלאים... 

<h2>[14]</h2>
היחש האמיתי של כל יחיד שבישראל לכנסת ישראל, במובן הרוחני המלא, המקיף את כל החיים המוסריים, הרוחניים והטבעיים, צריך הוא למזון תמידי יותר ממה שצריך כל בן אומה טבעית ביחש לצירופו לעמו. הנטיות הטבעיות אינן צריכות חיזוק כל כך כמו הנטיות המוסריות, שהן צריכות טיפול ופיתוח תמידי בטיפול ומעשה. ועל כן האומות, שיסוד הוייתם הלאומית הוא יותר מכוון כלפי המילוי של הנטיות הטבעיות, כל זמן שהן קיימות משפיעות הן את צירופן על כל יחיד בלא הכרח של הזנה מיוחדת כל כך. בישראל גדול מאד האגד כלפי צדדי המוסריות והאידיאליות המשותפת בכללות האומה. וכאשר הנטיות הרוחניות צריכות הן גם בכל יחיד טיפול תמידי, שלא ישפלו ולא יתטשטשו מצורתן, קל וחומר שהיחש שהיחיד נזקק מצדן אל הכלל כולו שצריך אימוץ ומזון תדירי. המובחר שבמזון הלא הוא תלמוד תורה לכל צדדיה, הכוללת גם כן את הלימוד ההיסתורי בכל שלמותו, וקיום המצות באמונה עמוקה המוארה באור דעת והכרה ברורה.

<h2>[15]</h2>
כשם שהאידיאה הנפשית האישית מתגלה בצורת הגויה, בחיטובה וצביונותיה הפרטיות, כן מתגלה היא האידיאה הכללית של האומה דוקא בכל פרטי אוצרותיה, באמונתה, בחכמתה, בשפתה, בארצה, בחקותיה ובכל מנהגיה. ואלה בעצמם הנם הגורמים היותר גדולים לתן לה אומץ וחיים, כל מה שהם מתחבבים ונעשים יותר מורגלים בחפץ לב בדרכי החיים.

<h2>[16]</h2>
האידיאליות הלאומית היא המקור היותר גדול לקורת רוח של חיים רוחניים, מפני שהוא יכול להתמלא תמיד על ידי מעשים ורעיונות, רגשות ודיבורים, הנקלטים יפה בלב והם אינם רחבים יותר מתפיסת הרגש האנושי. ועל פי ההשתלמות של האידיאליות הלאומית יוכל לבא האדם בדרך ישרה אל האידיאליות הכללית. אבל האידיאליות הכללית שהיא ממלאה את הלב בדילוג על האידיאליות הלאומית, מוכרחת היא לעשות בקרב מהלך האידיאות הטבעיות מין ניתוח משונה, שמהרסת בהם את הסדר הנורמלי, וממילא מסובבות מזה תוצאות בלתי פוריות, או עושות פרי שאין טעמו והזנתו ראויים לכלכלה הגונה.

<h2>[17]</h2>
לפעמים אנחנו צריכים לעסוק בדברים שהם למטה מכל עצמותנו, מפני שלא תמיד הננו מוכשרים אל הצד המעלה שלנו. אבל אז עלינו לדעת שרק חלק ממנו המסוגל לאותו העסק הוא עסוק באותם הענינים, ואם נשכח ענין זה ונתן את כל מהותנו לאלה הדברים הקטנים, אז נתקטן אנחנו, וכשנחפוץ לשוב ולהתרומם אל אותה המדרגה המתאמת באמת למדת גדלנו, לא נוכל.

<h2>[18]</h2>
הקדש צריך ברכה. הרוחניות פועל בעולם לטובה לא רק בההתעסקות בו לבד, כי אם בהכרת רוממתו, כבודו וחבתו. וכשמתחברת הכרת החבה אל העסק, הידיעה והרגש, משתלמת הפעולה לטובה. החבה גנוזה היא בעומק הנפש, צריכים אנחנו לגלותה בפעל, באומר ובסגנון. אז ימלא השכל את כל חדרי הרגש, והטובה היוצאת משפע הרוחניות תרחיב את חוגה. זאת היא ברכת הדיוט, הצריכה לגבוה, ובהגלותו בחזון אמר ישמעאל בני ברכני. הסמפתיה הרוחנית מתגדלת על ידי מיתוק הדין, על ידי הוד האהבה והרחמים המתגבר על ידה. בכל מדה שהאדם מוצא מזון רוחני וסיפוק פנימי לנפשו, בה במדה הוא נעשה אוהב ומלא רחמים וסליחה לעולם כולו. הרצון מתהוה, והרחמים מתגוללים על המדות, ומדת הרחמים מתגלה בהנהגה, וההדרכה מתכנסת לפנים משורת הדין. זאת היא אמנם סימפתיה הדיוטית, המתאמת לחולשת האדם, הדורש ויתור וסליחה, אבל גם היא גורמת הרבה אל העליה המוחלטת, ולא תוכל להיות קלה בעינינו.

<h2>[19]</h2>
טעמי מצות כוללים גם כן את הרעיונות היותר שפלים ופשוטים, והם בכל שפלותם אינם מונעים את כל הגובה היותר נשגב של הרעיונות היותר נעלים ורוממים. מצב דור המדבר הוא מצוין בתיאור בחיבור הרוממות הקיצונית עם השפלות גם כן בקצה האחרון. מעבר מזה רוח נערץ ונשגב, הכשר לקראת גילוי שכינה והתעוררות להיות לעם עליון ונשא, לממלכת כהנים וגוי קדוש, ומעבר מזה עבדות שפלה, ברברות שפלה, וחסרון כל תכונה תרבותית. על כן גם מצד ההוה של התורה בשעתה גם כן ראויים המה שני גדרי הטעמים להתאחד יחד, וקל וחומר שהיא נושאת בקרבה את כל העתיד היותר רחוק, נשגב ורומם. בתחילה היו ישראל דומים לתרנגולים שהם מנקרים באשפה, עד שבא משה וקבע להם זמן סעודה (יומא). להרים אומה ממצב הברברי, צריכים לסייג אותה בסייגים קולטוריים. לא רחוק הוא הדרך המוביל אל הפראות הגסה.

כתובת קעקע היא הדרך המובילה לברבריות של השלכת הבגדים, ולשוב אל המצב של הליכת העֵרום. 

התרבות של הבגדים צריכה גם כן טיבול, שלא תשפל למדרגה היותר שפלה, הקרובה לברברות, החסרה כל ציור וחיטוב שכלי, כי אם היא נעשית על פי הזדמנות, מטלאים וארגים שונים, באין שימת לב על תואר הגון. השעטנז מכרחת לשום לב על הבגד שיהי' מחתיכה אחת, וממילא שיהי' מתואר כראוי.

הציצית הנם תוספת הידור וכבוד לבגד, ומכניסים בלב האדם כבוד עצמו, והצבע כעין השמים של פתיל התכלת מוסיף רושם של כבוד יחד עם הכרת אחריות על סדרי החיים והמעשים. וכל אשר פעלו דברים כאלה בעבר, לרומם משפלות ולשגב מחולשת הברבריות, מונח בכח הפעולה ביחד עם המסורת ההיסתורית שלה לפעול גם כן לפי ערך זה בחיי ההוה – "לדורותם".

הסדר במצב האגררי הוא הראש לכל התיקונים המדיניים החברותיים, הקו לזה תעשה אזהרת כלאיים, נוסף על כלאי הכרם שיש בו ענין מיוחד ביחש האידיאליות של היין.

שפלות הידים, באפס הכרת ערך הנכסים וחפץ קנינים, זאת היא גם כן אחת מטפוסי הפראות. המצב היותר נמוך במדת הקנין הוא שלא יוכל האדם לאצור שום דבר מעושר הטבעי, שבראש כל הוא עושר המקנה. סימן העניות, הבאה בצירוף השפלות, היא רכישת הכלב, שהכלב המוכשר ביותר לריעות עם האדם, בא בראשונה אל אהלו, ובטרם שרכש לו בעלי חיים חשובים היה הוא הקנין האחד. בתור דבר מזכיר להתרומם ממצב כזה שהכלב הוא הרכוש היסודי והמיוחד של האדם, ולהתעלות למצב יותר נעלה, באופן שבעלי חיים הצריכים באמת טיפול והזנה הגונה יהיו המכללים את הרכוש, אסרה תורה מחיר כלב לגבוה. חוץ מהיסוד להביט על שפלות הנפש של נותן יד לרחוקים, מפני היותו קונה אותם לאדונים, להלחם, ולהכניס את היותר קרובים לו, הכלב בשפלות נפשו הוא המיוחד לעזור את האדם להכניע בעלי חיים בני סוגו.

<h2>[20]</h2>
מה שאין אלהים מושג כי אם מתוך הדת, זה הפיל את העולם בעומק השפלות. האלהים צריך שיהיה נודע מכל החיים, מכל ההויה, וממילא יהיה ידוע בכל החיים ובכל ההויה. הדת היא אמצעי עוזר להכשיר את המעשים, המדות, הרגשות, סדרי החברה החיצונים והפנימיים, באופן מתאים המכשיר את החיים ואת ההויה לדעת אלהים. אלהים איננו מתגלה בתוך הדת כי אם באותה המדה שהדת עצמה היא חצובה ממה שלמעלה מן הדת. דת זהו השם הנאות אצל כל עם ולשון, לא כן בישראל. תורת חיים איננה דת לחוד, תורת חיים שלנו היא התגלות אלהים, המתגלה מתוכה ביחד כמכל ההויה. התורה וההויה, בהיותם לאחדים מגלים הם את אלהים בחיים, בתוך הנשמה הפרטית והכללית. הקודש והחול הוא חלוק מצד הדת. הדת תשים משטרה על עניני הקודש, ותניח את ידה מעניני החול. זהו מושג מחוייב ממושג הדת. האלהים הוא מתגלה מן הכל, מתוך הקודש ומתוך החול.

<h2>[21]</h2>
הפחדנות הרפויה מוכרחת היא להסתלק מכל התחום השכלי, כדי שיתגלה אור האלהים במילוי אורו, במלוא חופש של שם מלא. זאת היא תעודתה של חופש הדעות, שהסיגים שלה הוא הכפירה בכל קודש, בכל נשגב, בכל מה שלמעלה מההרגל ומהמוחש הגס והמטומטם, כשם שהסיגים של היראה הנמשכת מהאמון של המסורת הנובעת מהוקרת האבות והכרת כבודם היא הפחדנות ויראת הזועה, המטלת אימים על השכל והמחשבה הבריאה, שהיא שרשה של עבודה זרה ויסוד טומאתה. האמון המסורתי כשהוא נסמך רק על הוקרת האבות והכרת כבודם, הוא מונח ברגש יותר מבשכל, בנטיית הלב יותר מבאורה של המחשבה. אבל השורש העליון של נטייה זו היא ההכרה של איתניות הטבע הכללי של האדם, כשם שהחכמה מכרת את האיתניות של כל חק כולל. על כן היא מכרת את הנצח והאמת היהלומי היש ביסוד יסודה של האמונה, ובכל חופש והתגלות לב היא מכרת שתוך תוכה הפנימי של הנקודה הראשית שלה היא כל כך בטוחה, עליונה, אמיצה וחזקה, עד שכל המחשכים שיטפלו עליה לא יועילו כי אם להוסיף אורה. וכל ההסתפקות והפקפוקים שיצברו בקרבה מדור לדור, אשר יקיצו לאור הבקורת ויתבלטו בה בהמון כבדיות שאין בהן ממש, יוסיפו להראות את הזוהר הנעלה והגבורה הבלתי גבולית הנמצאות בעומק יסודה, עד שכל כך חיים יש בה, כל כך מציאות וכח כל היא כוללת, באופן שהיא יכולה לתן חיים בגרעין מסותר שבה גם לגלי גלים של אפסות ודממות מות. זאת היא עז האלהים, המתגלה בבריאה בכל צדדיה, ביצר לב האדם ובתעופת שכלו, בכל חדרי דמיונותיו, בכל משטריו הפרטיים והכלליים, ובכל שינויי הזמנים והתקופות, בעלייתם וירידתם.

<h2>[22]</h2>
כשם שבעולם בכלל ישנם מחשבות הנזקקות לדברים מוחשיים שיהיו חלים עליהם, וישנן מחשבות עליונות מאלה שאינן צריכות שום אחיזה מוחשית חיצונית, כי אם די להן עולמן הפנימי, כן הוא גם כן בתורה בפרטיות. ישנם דברי תורה הזקוקים אל האותיות שבתורה, ועל ידן דוקא הם פורחים ומתגדלים, וישנם דברים כאלה שאינם זקוקים להיות נתלים בשום אות ונקודה, כי אם הם עצמם הנם נובעים ממקור התורה עצמה. פעמים רבות יזדמן לנו, שאין אנו יכולים להסגיר את עצמנו במחשבות כאלה שהאותיות מגבילות אותן, ואין אנו מוצאים אז מעמד לרגלנו בכל אשר נפנה, עד אשר נתרומם למעלה מכל האותיות, ומחשבתנו תשוטט חפשית באין שום מעצור, ואז דוקא אז יונקת היא מלֵח של כללותה של תורה. אמנם הצורך המעשי לא יתן לנו להתעכב בספירה כזאת זמן רב, ויכריחנו לרדת אל הארץ, אל המקום שהרעיונות מוגבלות הן על פי האותיות. 

<h2>[23]</h2>
הכונות כולן של כל פעולות העבודה צריכות שיפנו בציורן המעשי אל פני הנפש הפנימית של הפועל, כלומר שהנפש העושה תתגדל ותתנשא על ידי אותו שפע החיים הרוחניים הגנוזים באותם המעשים הטובים, בהם, בהוייתם, ברמזי תכונתם וכל קשוריהם, שבמצות הנם כוללים את כל הכונות כולן לפרטיהן ולפרטי פרטיהן, המבוארות וגלויות לכל חכם לב ולכל בעל רגש, והגנוזות ועומדות ברום הגיון, ומתגלות לאטן לעין כל הוגה, כל חוזה, וכל מלא רוח ד' מדור לדור. אמנם העליה הנפשית לא תגמור את חשבונה רק בחוגה פנימה. השיטה הרוחנית תכונן תמיד להבין ולהרגיש את מהותה המרוחב של הנפש האנושית, ואת גדלה ויפעתה של הנשמה, ואז תדע להעריך את חלקה הנשא ביחש של הכלל כולו, של כלל האומה. וכשחלק אחד מחלקיה מתעודד, מתנשא ומתרומם, הרי כל הכלל כולו מתעלה ומתרומם בהתרוממות מהותית, לא רק מקרית ציורית ויחושית. והכלל כמה הוא מיוחש אל כל העולם, אל כל האנושיות, והאנושיות אל כל החי, ואל כל המצוי תחת החוג של מה שאנו רשאים לקרא עולמנו, ועולמנו כמה הוא מיוחש באין ספק באותו הערך אל מה שהוא חוץ לו, ממעל לו ומתחת לו, ובהתעלות הכל מתעלה. על כן החשבון מתפלש ומתברר, שהטוב הוא טוב כללי, והחפץ להיטיב כשהוא מחובר אל הנשמה הוא מתאדר ומתגדל לפי רוב הטוב, לפי כללותו והיקיפו. אבל רק כשלא תהיה פסיחה ברעיון, כשלא ידלג אדם מפעולתו הפרטית תיכף אל גבהי עולם החיצוני, רק אז ילך בדרך נועם, ואור המדע יהיה לרגלו, והאמונה תנחה אותו במסילה ישרה ובטוחה. אבל אם בדרך קפיצה יאבה לצייר את מעשיו בגבהי מרומים ובעליית העולמות, והסולם הנפשי שלו נשמט מתחת רגליו, אז את החסרון המציאותי ימלא על ידי דמיונות והזיות, אשר יובילוהו בארחות חושך וצלמות בלא סדרים. על כן ראש דבר צריכה להיות העליה הנפשית, ויחושה ללאומה במקור ישראל, ואחר כך חיבורה הכללי וצירוף הכל לכלל אחד, עד מחזה שדי במלא עולמי עד.

<h2>[24]</h2>
כל זמן שאין האדם חושב כי אם על החיים שבחיים, שבחיים שהוא רואה שומע ומרגיש, הכל חי אצלו, וממילא הוא בא למצב של השלמת החיים שבקרבו. אבל כיון שהוא בא למדה זו, להעתיק את חי העולמים אל מקום מיוחד, מסתלק זוהר החיים של כל העולם ממנו, ואיננו שב אליו כי אם כשיבא לידי מדה זו שתשכיל אותו שכדי למצא את חי העולמים איננו צריך להביט באיזה מקום מיוחד. על כן כמקדם יכול הוא בלא שום רפרוף למצא את החיים שבחיים בחיים עצמם, בחיים שלפניו, במציאות המשתטח ביפיו וכל גווניו לעיניו. מדה זו מספקת לפי צד הנשמה שבאדם, שאינה צריכה כי אם לשוט במרחבים רוחניים, לשמח ולהתענג. אבל החיים המוגבלים, שהם מלאים מכשולים רבים, בהם מתוך סיבוכים וחשכים אין חי העולמים מתגלה בהם לעיני בשר. וכשאנו מוכרחים להמשיך חיים לתוך ארחות התבל שהם כל כך קשות ומלאות זעף, הננו צריכים לשא עין לשחקים, למצא את ד' למעלה מעולמנו, ליושב שחקים. ומי שבא לבקש יושב שחקים מצד תביעת הנשמה, הרי זה טועה, כי ד' אלהים הוא בשמים ממעל ועל הארץ מתחת אין עוד, וגם בחללו של עולם מקיף וסובב הכל ומלא כל. ומי שבא להסיח דעה מיושבי בשמים ביחש לארחות החיים המעשיים, הרי זה עומד לטבע במצולות הרשעה ולא ימצא מנח, כי לדרכי עולם צריכים אנו לתורה מן השמים.

<h2>[25]</h2>
בחזקת היד צריכים אנו להסיר את היראה החיצונית, המטלת אימתה על השכל שלא ללכת בחופשו. זאת היראה אוסרת את רגלי הנשמה באזיקים, שלא להגביה עוף כי אם על פי אותו הקצב שיתנו לה ההסכמות המוגבלות של השכל האנושי, המסובב בדעות קדומות, תולדות של דמיונות חלושות. כנשרים נמריא לשמי שמים, נקיף עולמי עד, נצייר את החיים הפנימיים של מלא העולמים ואת שילובם מראש עד סוף. החפשיות שבמציאות, המבקשת את התפקיד לסכם את כל הכחות אל מגמה עליונה, יגלה לפנינו בכל גילוי אם נשחרר את עצמנו מכבלי הדמיון הרואה לעינים רק הכרח. הכרח שהוא מסודר ומגיע לתפקידו הוא יליד חופש גמור, וכשם שבא מחופש מוחלט ונצחי כן ישוב אל החופש, החופש המוחלט, שאיננו צריך כל כבל מפני שהוא מתרומם מעצמו לגבהי החיים. זרמי המציאות, כחות החיים, מוצאים הם באדם את תפקידם האחרון. מוכרח הוא שכשם שהוא מושפע מהכל, כן משפיע הוא על הכל. הכחות האיתנים הפועלים בטבע, עושים את משטרם בכל, באים באדם ושם מתעלים למרום חופשם. השלשלת מוכרחת היא ללכת רצוא ושוב, רק שידע האדם בחופשו להתרומם אל מטרת החופש, המתמם את פעולות כחות הטבע באופן יותר מלא שכלול ממה שהם במצב השיעבוד, בטרם שחדרו אליו. רצונו המשוכלל של האדם, מוכרח הוא שיהיה רודה בכל המציאות המוכרח והמשועבד. שכלול הרצון מקושר הוא עם הרעיון של שאיבתו במקור החופש. זהו הצמאון הבריא של מקור החיים, של ההשאבה באלהות, במקור הרצון החפשי המלא כל. וכפי מדת החפץ, וכפי ריבוי ההדרכות המעשיות המגלות אותו, כן תגדל הרדיה האנושית על כל המציאות. צדיק מושל יראת אלהים. 

חלק ההויה המתגלה בנשמת החיים בכלל, ובנשמה האנושית בפרט, הוא רק חלק מהחזיון של מהלך כח המציאות, בתבנית המיוחדת, אשר נתגלה בגוף על ידי קישורו לאותם תנאי ההויה שמכשירים אותו להתיחש אל גוף מיוחד ולפעול עליו ועל ידו. החופש המתגלה בגוף באופן מוגבל, ישלים בהיותו הולך במהלך השכלול את תכונת זרמי החיים הנארגים במסכת ארגנית, ועם שכלולם ישתכלל גם כן כל האגד של ההויה ההולך עם זרמם, הגורם לגלותם והנפעל מהם. בכלות החיים הגופניים לא יתמו, כי אם יחלו עוד מערכה של פעולות בכמה גווני התגליות של חיים, שחלק גדול מגורלן תלוי במהלך החיים של זמן הקישור עם הגוף.

בתבנית מיוחד של קשר החיים המיוחדים הכלולים באומה כולה, יהיה המקום היותר רשמי לנשמה הפרטית בעבודתה לעתיד. הפעולות של הנשמות העוברות על הגוף הלאומי לא יוכלו לחדול. אמנם כללות הנשמה הלאומית פועלת על הנשמה האנושית כולה בתור חלק חשוב ומרכזי ממנה. כל שהמגמה הלאומית תופסת מקום יותר גדול בנשמה בחיי הגוף, וכל שהמעשים שנעשים על פי מגמה זו מתגברים, כך הנשמה משתרשת ביותר במקור חייה, והיא מתקרבת אל אשרה הנצחי, שיסודו העיקרי הוא תוספת גבורה, השכלה וחיים, לפעול לטובה הלאומית הכללית באורח נצחי. סילוק הרעיון של החיים הנצחיים ביסוד הנשמה הלאומית נוטל את זיו הלאומיות וכח חייה משרשה. בימים שהיתה ההרגשה בריאה, היה דבר נצחיות החיים ואשרם על ידי מקור האומה בלתי צריך לפירוש מיוחד. אבל אחר כך בדלדול האומה, היה הדבר המבואר מאיליו הזה צריך פירוש, על כן פירשוהו חכמינו ז"ל על דבר עולם שכולו טוב ושכולו ארוך. אם אחרי כל עמל החיים לא תהיה כל תקוה וכל שאיפה, מוכרחת כל אנרגיה להתפקע ולהתבטל. רק לזמן קצר ימצאו מוחות נלהבים שלא יבקשו חשבון, אבל לאורך ימים, כשישקטו המחשבות, מוכרחות הרעיונות הנצחיות לצאת אל הפעל, לתת כח בהשאיפות הלאומיות שלא תכבה גחלתן. מובן הדבר, שהאומה שהטוב האלהי הוא מגמתה ומהות נשמתה, יש לה המעלה העיקרית של צרור החיים בעומק כללותה. זאת היא נחלת לאומנו עדי עד, היוצאת אל הפועל בארץ חמדתנו. אשר על כן כל פעולה המקרבת, באופן קרוב או רחוק, את בנינה של האומה בארצה, מכשרת את היחיד לחיי העולם הבא, חיי הנצח במרום עוזם. וכאשר כל יחיד שבישראל הבא לארץ ישראל, נוטל חלק בבנין האומה, בהשלמתה, בשכלולה בהיותה בתקפה ובהתישבותה והבנותה בהיותה בשממותה, אין לך אדם שאין לו חוג של אנשים אשר הם קשורים אליו ברב או במעט, על ידי יחושו לארץ ישראל יתיחשו ביותר חבה אליו כל המתיחסים אליו, נמצא שהוא קושר בהוייתו בארץ ישראל עוד כמה נפשות מישראל לארצם, ומגדל בזה את פעלו של הכח הלאומי, על כן הוא מתרומם בזה לחיים נצחיים ונשאב ביותר במקור ישראל, ומובטח לו שהוא בן עולם הבא. רק חיי עולם הבא מסבת ההטבה הכללית בחיי שעה, והמשכת צורתם הפנימית, אלה הם חיים של אמת.

<h2>[26]</h2>
עולם העשיה וכל הכחות השולטים בקרבו הולכים וזורמים, זורמים בקרבו פנימה מן הקצה אל הקצה ברב כח. המגמה איננה מצויה בתוכו, כי אם הוא הולך ופועל לפי טבעו, על פי חפצו הפנימי, למען חייו העצמיים. הכחות כולם הולכים ושבים, מתכנסים במרכזים שהם מתעלים שם, עד שהם באים אל האדם וקונים לו בקרבו את החפש, את השלטון על עצמו ועל העולם ברצונו, בדעת והשכל. אין מספר להמוני כחות עולמיות כלליות המכונסות בתוכיותו של האדם. בהתעלות האדם באוצר הכנוס עמו, נותן הוא השכלה ושלטון בכל אוצר החיים, בכל העולם המתעלה עמו. מכוסה הוא עדיין כח עילוי זה, מפני שמעט הוא השלטון התבוני שזכה לו עדיין האדם בכללותו. כשיתגמר יותר צורתו של האדם, יראה שלטונו לא רק באורח מעשי על פרטי העולם, כי אם באורח נפשי עצמי על הכלל כולו, על המציאות אשר יכשירהו לצורה שכלית, תבונית, מוסרית, מגמתית. ואת העבודה הזאת הננו עובדים בלא הרף. 

<h2>[27]</h2>
חיבור ופירוד בארחות החיים נותן מקום לחקרי לב להעמיד דבר על מכונו. ישנם דברים שהחיבור נאה להם ופירודם מזיק ומקלקל, וישנם להפך, ענינים שרק על ידי הפירוד יתכוננו, ופירודם הוא תקנתם. הדברים הללו נוהגים בין ביסודות ובכחות הטבע, בין בקיבוצים מסוג הצומח והחי, בין בחברות אנושיות, ובין ברגשות ודעות השוררות בעולם. הכלל הגדול המקיף את חילוק המקומות של הפירודים והחיבור, הוא ההבדל שבין הידיעה, העיון, והמעשה. ההכרה מתברכת כל זמן שהיא יותר כוללת, כל זמן שהיא יכולה להקיף ידיעות רבות ורחבות ולשלבן זו בזו ביותר, לדון מהאחת על חברתה, להוציא משפט ברור. לא כן היא המלאכה, הפעולה. בחיי המעשה, שם חילוק העבודות משובח הוא, כשנותנים לכל אחד ואחד מבעלי העבודה את המקצע השייך לו, ואין אחד נוגע בגבול חבירו. לפעמים הענינים מתחלפים זה בזה, ומביאים בזה אסון וערבוביה גדולה. כשההכרה חפצה להיות מצומצמת, וכל אחת תשתרר להיות רק בודדת, שלא להציץ מחוץ לתחומה, אז מבלבלת היא את כל הצד הרוחני של העולם. וכשהמעשה רוצה להיות רחב, ובעלי המעשה חפצים להיות שׂורר בתחום שאינו שלו, גם אז העולם מתקלקל. וכשהקלקולים השנים, הפיכת הסדר בשני [האפיקים] של המעשה והעיון מזדמנים יחד, אז המהומה נוראה היא עד אין חקר. 

הרגש והשכל, תוצאותיהם מתפשטים על כל החיים, בחיי העיון ובחיי המעשה. בחיי המעשה צריכים הם לקבע כל אחד מדור בפני עצמו, זמן תורה לחוד וזמן תפלה לחוד. אבל בחיי העיון מוכרח הדבר שיהיה הכל נכלל ביחד, שהמשפטים הכלליים יהיו מבוררים באופן המקיף את הרגש ואת השכל גם יחד, והלימוד יהיה שגור על שניהם באופן שבעת אשר אנו שטים בחיי הרגש לא יהיו שבילי השכל נעלמים ממנו, וכשאנו מתהלכים בהיכלי השכל יהיה לבבנו יודע את החושים היותר דקים שאפשר לנו להשיג מחיי הרגש.

<h2>[28]</h2>
כשאנו מעמידים כונניות להשיב דבר לכופרים המאבדים את ההון היותר יקר מן העולם, הוא הון האמונה, הנותן אור וחיים לכל, אנו צריכים לחלק את בירורי הדברים למערכות, כדי שיהיו הדברים באים במשטר ובסדרים כמה שאפשר בתוך החלקה הזאת, המלאה זרמים רבים ועצומים מאד מכל מקצעות הדעות והשאיפות שבחיים. ראש לכל צריכים אנחנו לחלק את הכפירה לשני חלקיה, כפירה עיונית וכפירה מעשית. הכפירה העיונית היא הבאה להרס את הדעות האמוניות, והמעשית – הבאה ללחום בפעל על המעשים, להרסם ולבטלם. בחלק הראשון, וכן גם בשני, יש לנו בכל אחד מהם שתי מיני עבודות, אלא ששתי העבודות הללו אינם בערך אחד בחלק הראשון לעומת החלק השני. נבאר את הדברים. כשאנו באים לדון עם הכפירה על האמונות והדעות, אנו שרויים בעולם מלא רוחניות. מובן הדבר שבתחילה צריכים אנו לברר מה הנה האמונות והדעות שהכפירה מיחסת לאמונה, ממילא אנו צריכים בתחילה להעמיד על הבירור באיזה חלקים הצדק אתה, שהם באמת מיוחסים לאמונה, אלא שהטענות שהיא טוענת עליהם הן טענות בטלות, ובאיזה דברים היא מיחסת אותם לאמונה ללא אמת, רק מפני שהכפירה איננה מכרת את האמונה, ועל כן אין פלא שהיא מעלה על חשבונה ערבוביה גדולה שאין לה שום יחש לאמונה. כשנופלים כל הדברים שהכפירה מיחסת לאמונה בשקר מן החשבון, נשאר אז לנו חלק עבודה מסוים על הטענות שהיא טוענת על היסודות והבנינים שהם באמת משל האמונה, ולברר את צדקם. וכחלק הזה נמצא גם כן בחלק המעשה. גם בההריסה המעשית המתעטפת בשמלת הכפירה, נמצאים כמה דברים שאין להם יחש לאמונה, וממילא אין על זה שום מלחמה. וכשישארו הדברים הברורים, שהם באמת המעשים שהאמונה מחייבתם, אז נוכל לערוך את מלחמתנו, מלחמת מגן או תנופה, אבל הדברים בכללותם צריכים להיות מחולקים כל אחד על דגלו. ואנו יכולים לצייר לנו מלחמה שלמה וצולחת ביחש להאמונה הרוחנית, מבלי נגֹע בהמעשים מצד עצמם, וכן עלינו לערוך את חלק ההגנה על דבר המעשים אפילו בהיותנו אז מסתלקים מעסק המלחמה על דבר הצד הרוחני של האמונה. רק לפעמים נבא בגבולים כאלה, והם המקומות היותר חשובים ועיקריים שבמקצע זה, שהענינים הם תלויים זה בזה, והתחומים של האמונה העיונית ושל האמונה המעשית הם יונקים זה מזה. אז עלינו החובה לברר את הדברים משני הצדדים ביחד. מובן הדבר שבצד המעשי אין החלק הראשון מרובה כל כך. המעשים הלא מפורסמים הם, והם נלמדים מתוך הספרים העיקריים בלא כבדות מרובה, על כן הצד הראשון, של היחש לאמונה מה שאין שייך לה, הוא מועט. ועיקר העבודה מונחת בהצד השני, להראות את הצדק של האמונה המעשית מכל הצדדים שאנו יכולים להראות. לא כן הוא בצד הרוחני של האמונה, בחלק העיוני. שם באמת הרבה מאד מכל טענות הכפירה מונחות על הצד השני, דהיינו שהיא מיחסת לאמונה דעות כאלה שאינן שלה, ומתוך כך היא חפצה בהריסתה. וכאשר יתבררו הדברים ויסור המחשך, אז יגלה כי הרבה מהשאיפות הכפיריות, המעולות שבהן והטהורות מפזיזות ומרֹע לב, הנן באמת לא תביעות של כפירה, כי אם דרכים של אמונה. כמובן בתיקון מועט בכמות אבל מרובה באיכות, שהוא מוציא על ידי זה את כל הדברים הללו מהמות אל החיים ומהחשך אל האור.

<h2>[29]</h2>
כל הניגודים המולידים הירוס וצער, הנם תמיד מיוסדים על יסוד מניעת ההכרה. למשל, הניגוד שבין הערב והטוב, שהוא כל היסוד היותר קשה שבמוסר, מתי הוא חריף ובולט הרבה – כל זמן שלא נשלמה ההכרה בטהרתה. אבל כל זמן שהאדם הולך ומתעלה, ומדותיו ותכונותיו נעשות נפעלות על פי ההכרעה של השכל, אז כל מה שהוא מועיל וטוב נעשה גם כן ערב. וכיון שהעונג נכנס בתוכו, יוכל הוא לבא למרום קצו, עד אותה המדרגה שהוא ממתיק גם כן את כל המרירות, ומשים את כל היסורים לדברים חביבים, ערבים ונאהבים, ואז פקעה לה כל השאלה על דבר הטוב והערב, כי כל הטוב הוא גם כן ערב. על כן באמת אנו צריכים להשכיל אל שאלת המוסר בשרשה, שהיא אינה גומרת את חשבונה בנצחון הטוב את הערב, כי אם בתגבורת הטוב בשטף כזה עד שהערב כולו נכנס בחוגו. זאת היא הגאולה האמיתית, המיועדת להני דמהפכין מרירו למתיקו.

<h2>[30]</h2>
הסוגים כשהם מתעלים זה על זה, אנו מוצאים שהגרוע שבסוג העליון יש לו יוקר עצמי וחשיבות יותר מהעליון שבסוג התחתון, שהיתרון הסוגי הוא יתרון כללי, אופי שאיננו נמדד כלל לפי אותה המדה שנמדדים בו היתרונות הפרטיים שישנם לפרטים אשר בסוג אחד. הקטן שבבני אדם ודל הכשרון שבהם, יקר הוא מצד צורת אנושיותו מהגדול והמפותח אשר בשאר בעלי חיים. וכן הלאה בכל מקום שנמצא חילוק סוגי, בין מצד הטבע ובין מצד ההסכמה החברותית. וכן הדבר נוהג גם בעולם הרעיונות, מהמחשבה היותר בוסרית, המעולפת בצעיפים רבים של דמיון, עד המחשבה הברורה, מלא הדרך כולו סולם של שלבים העולים זה על זה. אמנם כשאנו מדברים על דבר איזה ענין עוסקת היא המחשבה, אז עלינו להחליט כי החשיבות היותר מכרעת במחשבה היא לא אופן המחשבה איך היא חושבת, כי אם באיזה נושא היא חושבת. וחשיבות הנושא מעלה היא את החושב לאותו העולם שהנושא שם הוא, עד אשר מצד זה יהיו יקרים בעינינו מחשבות בוסריות, שיש בהם אפילו טעם ילדות, של נושא חשוב, ממחשבות מבושלות של נושא פחות וגרוע. מזה אנחנו למדים את החשיבות של המחשבה האלהית. כשאנו חושבים על דבר האלהות, הננו עולים עד המרום של חשיבות ערך המחשבה, עד שיש פנים לנו לומר שאפילו המחשבות הדמיוניות והבוסריות באלהות יקרות הן לנו מכל המחשבות הגמורות של כל המעשים כולם. והיוקר הזה איננו רק יוקר מוסכם, כי אם יוקר טבעי, שהפעולה שהמחשבה על דבר האלהים פועלת לטובה על האדם בכלליות צורתו, אין דומה לה בכל המחשבות שבעולם. ועל כן יקרו לכלל האנושיות האמונות, מפני שבהן אצורות הן המחשבות על-דבר האלהים. ואפילו הגרועות שבהן, מכל מקום פועלות הן את פעולתן לטובה מצד הגרעין העליון הטמון בהן, שזה הוא באמת הטעם שהשפל שבין פרטי כל סוג יש לו מהיוקר הכללי של הסוג, מפני שסוף כל סוף סגולת הסוג גנוזה בו. מזה נוכל לדעת, שהאמונה האלהית תרומם את התרבות ואת הנשמה האנושית. וכל מה שיתרומם האדם להכיר את מעלת החופש וכל הרעיונות היותר יקרים ומוסריים, יגדל בעיניו ערך האמונה בכלל, וכל רוממותו תועיל לו רק ללכת בשלבי הסולם אשר לאוצר האמונה מחיל אל חיל, ממושג עכור למושג צלול. אבל לעולם לא תסור האנושיות הבריאה מכללותה של האמונה האלהית, שהיא רואה רק בה את כל אוצר אשרה. 

וזהו הסוד של היופי שבאגדה. האגדה שנוצרה או מתוך שטף הדעה וההרגשה העליונה של כללות הציבור, או מנשמת גדולי העולם, הענקים של האנושיות, שעלו בהכרותיהם לאותו המקום ששם אין השפה שולטת עוד, אחרי אשר עזב אותה הרעיון במעופו. מה עשו ברצותם להשאיר אוצר יקר לבני מינם – חדרו אל כל חדרי בנין הרעיון לכל תכניתו, מראשית המחשבות הבוסריות שבו עד מהלכו העליון ברום טהרתו, ואחרי אשר השכילו את הדמיונות, שהנם גרעיני הזרע להמחשבות היותר רוממות, בנו אותם באותה התכנית ואותו השילוב בעצמו שהמחשבות הטהורות הנעלות שאינן נמסרות לפה ועט משולבות, עד אשר כל העוסק באגדה הוא עוסק בצד השפל של המושגים היותר עליונים, שהוא עסק יותר נכבד מכל עסק סיסתמתי בכל רעיון שאיננו נשגב כמותם. אשר על כן מרוממת היא האגדה את ההוגה בה עד אותו המקום שמשם לוקחו רעיונותיה, עד אותו הגובה שמשם השפלו הדברים העליונים עד שבאו וירדו למדרגת התחלתם בטבע הנשמה החושבת.

<h2>[31]</h2>
עומק העוצב הממרר את הנשמה עד תמצית החיים, נוצר בטבע הנפש העליונה, כדי שיהיה לו בית קיבול גדול להתמלא באור האלהי. אין דבר אשר יעודד וישיב לתחיה את הנשמה בהתעלפה, בהתמלאה דכדוך, בהיותה מלאה רוגז על עצמה, בהיותה רואה את עצמה בריקניותה וחסרונה, כי אם אור האלהי. ואור אלהי זה איננו אותה ההשכלה אשר תקנה רק על ידי הגיון מדוד וספור, שכמוה כאין. אף על פי שאי אפשר שתהיה הנשמה ריקה ממדת השכלה זו הבינונית, אבל לא בזה תחדור אל האור האלהי הדרוש לחייה, כי אם אור הזורח מאור העליון בפנימיות הנשמה, בהכרתה מצד עצמותה, שרק היא לבדה מכרת על ידו את אשרה ואורה, כשם שרק היא לבדה מכרת בעת אשר תראה את מעמדה האפל, את צערה ויגונה. לב יודע מרת נפשו, ובשמחתו לא יתערב זר.

<h2>[32]</h2>
מי שהוא בעל נפש מוסרית פיוטית, הוא משתוקק תמיד לעסוק בכללים, מפני שבהם אצור כל הלח המתחלק אחר כך לכל הפרטים כולם. ומתוך העושר המתכנס בנשמתו מבהירות הכללים, הוא יכול להוציא את המשפט של הפרטים בבירור בכל עת שיזדמנו. להפך מי שנפשו יבשה ומעשית, איננו יכול לסבול את האור המרובה שבכללים, והוא נוטה תמיד לסגל לו פרטים, ומתוך הפרטים בא אל הכללים. ומי שהאורה העליונה מפולשת בנשמתו, הוא מאזין את כל המהלך של הכללים, איך הם צועדים בכל פרט ופרט מן הפרטים, על כן עם כל אהבתו אל הכללים אין אהבתו אל הפרטים מתמעטת, ודורש באהבה על כל קוץ וקוץ תילי תילים של הלכות.

<h2>[33]</h2>
ההארה הנפשית היותר גדולה שאפשרית היא שתהיה שרויה בלבו של אדם לטובה, היא שיהיה מוצא את עצמו תמיד שהוא חפץ להיות פועל מצדו טוב עם כל המציאות כולו. כל מה שתהיה דעתו יותר מקפת את המציאות, בכלליות ובפרטיותיו, ברוחניותו ובגשמיותו, וכל מה שסדרו ומשטרו יהיה לו יותר מובן ומבואר, כן תהיה יותר מיוסדת אהבתו העליונה ונטיית רצונו להיות מצדו פועל טוב עם הכל. המחשבה הזאת, כל מה שהיא מתגברת יותר, היא יותר אלהית, ואור העליון האלהי שורה, החסד מתגלה באור החכמה ומאיר את פני האדם ומגדל את נשמתו. כשהמחשבה העליונה הזאת מתגברת עם כל תנאיה, כשהולכת היא כסדרה, היא סוללת מסילות בלבו של אדם איך לנטות בפועל אל הטוב הכללי. וכשאין כל מדע ושכל מספיק על זה, מיד חל עליו רוח הקודש ואור אלהי עליון, וכשמתגברת הרבה מאד נותנת כח לחולל ניסים ונפלאות בשמים ובארץ.

כשהכללות נקבעת באדם יפה יפה, עולה הוא עד מרומי הרוחניות. מאזין ומקשיב הוא אז את גודל הוייתם של הענינים הרוחניים, את חוזק מציאותם, ואת המון החיים והפועל שבהם, והוא נעשה כולו עליון ורוחני. כיון שהוא בעולם הרוחני, כבר המרחקים בטלים אצלו, אינם חוצצים עוד בעדו, והמציאות כולו מסוקר אצלו בסקירה וטיסה אחת, והחפץ להיטיב עם המעשה כולו הוא בענין אחד. המחשבה הכוללת היא מנשאת את הכל, ובאור המחשבה הכוללת את הכל הוא באמת מאיר על הכל. כל ההויה מתמלאת אור על ידי אורו, הכל מתעלה על ידי עילויו.

כשיורד האדם ממרומיו, ועולם המעשי, המוגדר והמוגבל, חוצץ לפניו, מסדר הוא אז את מעלותיו בשלבים, יודע הוא שהוא צריך בגודל נפשו לעילוי עצמי, כדי שיהיה הוא מעולה, שלם ונשגב, כדי שיהיה בעל יכולת לפעול את כל הטוב בתכלית ההתפשטות היותר רחבה. הולך הוא עם הקו, נפשו, משפחתו, שבטו, עמו, מינו, סוגו, כל המצוי בעולמו, כלומר בכוכבו החמרי. אחר כך הולך הוא וחוזה, משתוקק ומתרומם, שכל אלה ישותפו אל הטבת הכל, אל כל מה שהוא נעלה מן המקום ונשא מן הזמן. והמחשבה עצמה מאמצתו, מגדלתו ומרוממתו על כל המעשים. ויוצא הוא אל עמו, ומדבר ופועל, רושם את פעלו בדורו, ומשאיר זכרון עולמים לדורי דורות. הוא חי עם הנצח. מה שיעשה בעודו בחוג החומר הוא התחלה קלה בהטבה עם הכל, אבל מסודרת ומכוננת יפה למצב העולם החי וההוה בגדרי הזמן והמקום. ואלה הדברים בעצמם, בתמציתם ועילוים, יהיו נקחים עם ההויה הנצחית שלו, של עצמיותו החיה עם הכל, ותשוקתו האלהית תתגלה בכל דור ודור, מהמרום העליון גם עד עמק תחתית. ועמו ישאב רוחו, רוח הטוב, אל הכל, ברגש אם לא כל צרכו בשכל, וגם הוא יערוג אל האלהות, אל טוב, ומעל השחקים הללו יברקו להם ברקי נוגה תדירים. אם לא הוכשרו להתנשא לאלה המרומים, הנה ירדו ירידות רבות, יכשלו בהליכתם, שבע יפלו, אבל יקומו. הרוח העליון, במרומי הנצח והעז, משיב עליהם רוח אלהים חיים, עד אשר הקברות יפתחו, וגם עצמות יבשות מפוזרות יקומו ויחיו, ויעמדו על רגליהם חיל גדול מאד מאד. 

<h2>[34]</h2>
סכום הרוח הכללי של התרבות, של האור והשכלול, נוכל להיות אומרים שהוא קצוב כמו כל המקסימום של כחות המציאות. אין דבר נאבד ואין דבר מתוסף, הכל מתלבש ומתפשט. הקצבה של הרוח של הנשמה הגדולה הכללית, היא שרויה בעולם בקצבתה. בימים הראשונים נתגלתה בכל תקפה בגדולים יחידים, דוקא מפני זה שלא מצאה מקום להתפשט בהמון. ההמון לא הוכשר לקלוט בקרבו את האור, את כח הרוחניות של השכל הגדול, של החפץ הכביר, של המרץ הנשגב, ונדחף כולו ביחידים עושי ההיסתוריה. מפרק לפרק ומתקופה לתקופה הולך ההמון ומתכשר לקבל אל תוכו את אוצרי הרוח, ונעשים היחידים יותר בינוניים, וההמון יותר מתעלה. זהו סוד ההתפתחות. על כן אין ההתפתחות מביאה בשום אופן להתגאות כי אם על אוצרות הרוח שהבינוניות האנושית מצגת לפנינו, אבל אותם האוצרות שהגדלות מושיטה לנו, כל מה שהננו מתפתחים יותר, נכרע לפניהם ברך. הנבואה היא אחת מהאוצרות של הגדלות האנושית, שדוקא העדר ההתפתחות של הדורות הראשונים ביחס לדורותינו הוא הגורם היותר גדול להוסיף בקרבה יפעה גדולה. והמעלה היותר עליונה שבנבואה פגשה דור שלם בלתי מפותח, שקבלה אל תוכה את כל האור של הנשמה הכללית, שנדחקה להכנס לתוך הכלי האחד, המוכשר באופן לטוש מאד. נגדה הננו מוצאים את עצמנו נמוכים מאד, ומוכנים הננו, עם כל רכושנו הקולטורי, לכוף לפניה את ראשנו, כדי שנוכל להתבסם מריח בשמיה. משפט זה אנו צריכים להכיר, לשנן וללמד, ונדע מה עז וכביר הוא מגדל עז שלנו, של הנבואה העליונה הזורחת בתורת משה איש האלהים, אשר החל לרומם עם תועי לבב, אשר לא ידעו דרכי ד', עד אשר הרימם למעלת עם חכם ונבון.

<h2>[35]</h2>
קשה מאד לעמוד במקום שהאור מאיר ביותר. העין מתעששת לפני אור השמש ולפני כל אור גדול. באורות הרוחניים הדבר גם כן נוהג בכל תוקף. ביחודה לעמוד נגד האור המוסרי בשעה שהוא זורח על הנשמה. נורא הוא מאד להיות עלוב מעצמו, וכל מה שהאורה יותר מתגדלת, כן הפגמים של הנשמה יותר בולטים, והצער מתרבה. על כן זוהר המוסר התיאורי מביא את הדיכדוך של הנשמה וגם של הגוף. אם לא יוחש מרפא לחלי הנכבד הזה, ירושש יותר מדאי את הכחות היותר טובים. המרפא הוא הנחמה של הטוב המתגלה בעצם זה הצער. ההכרה בעדינות הנפש וביקר ערכה, כשהיא באה למדרגה זו להיות עלובה מעצמה, עושר גדול זה הוא מעודד ענוים בישועה. ויותר שהלב מתמלא צער על מיעוט הטוב, האור והיושר, שבתוכו, יותר הוא מתרומם בקרבו פנימה על עצם הצער המורה על גדולת ערכו.

<h2>[36]</h2>
אין לכל הוגה דעות עליונות להתבהל כלל אם ימצא את עצמו לפעמים חלוש בכחותיו ונטיותיו הטבעיות. יש לנו לדעת כי האור הרוחני העליון הוא כח נעלה, שאיננו מתישב כל כך יפה בעולם החושים הגסים. הנביאים היו מתבטלים ביחש למעמדם הפיזי לגמרי, וכל מי שהולך בדרכיהם מקבל עליו באהבה סבל של חלישות פיזית לפעמים, רק למען יוכשר ביותר לקבל את הרשמים היותר עליונים של עולם העליון. טוב לי כי עוניתי למען אלמד חוקיך. אמנם זה עצמו, שהמעמד הגופי הוא מנוגד מהמעמד הרוחני, יזכיר את האדם שהוא מוכרח שלא לשכח גם את הוייתו הגופנית, לא מצד חומריותו, ולא אפילו מצד רוחניותו. וצריך שיפנה לעצמו זמנים רחבים שבהם יהיה עסוק בחכמות המעשיות, ובסדרי החיים החברותיים, אשר בכל עת אשר ירד לעמק זה יאירו את דרכו בחיים אותם הברקים הגדולים שהוא רגיל לקבל אותם בשעה שהוא עולה ממעל לכל ההויה החושית המוגבלת. 

<h2>[37]</h2>
הכל מובן רק מצד אור אין סוף. חלק איננו מובן כל עיקר, כי אם דוקא הכל. הדבר הוא ההפך מהדעה ההמונית, שסוברת שענין הכלל של אין סוף הוא בלתי מובן, וחלקים פרטיים מובנים הם. לא כן היא הדעה הבהירה. דוקא דבר בודד פרטי איננו מובן, ורק הכל הוא מובן. והכל הוא הוא אין סוף באמת, במובנו העליון, שהרי הוא עולה עד אין סוף ונובע ממנו. וכמו שרק אין סוף מובן הוא בכללות ובדרך היקף, כן אין מנוחה לשום נפש, ואין מעמד לשום רעיון ורגש, רק באין סוף. המנוחה באה רק מהשקפת עולם מלאה, הרואה לפניה רק גילויים שהם פרטיים לפי הסקירה הפרטית הסוביקטיבית, וכלליים במצב האמיתי האביקטיבי של אין סוף. אמנם המנוחה המבוקשת בא תבא רק אז, כשיהיה היחש של ההכרה הברורה העליונה מונח יפה בלב, בהכרת כל חמדתו, באותה ההכרה המוחקת בעז האור שלה את כל רע וכל כיעור, כל עצב וכל שנאה מן הנשמה, וממלאת אותה טוב ויופי, שמחה ואהבה, ובמילויים הללו נעשית היא מלאה גבורה ואומץ רב. 

היחש הזה איננו בא מתוך ההכרה המונותיאיסטית שאומרת הפילוסופיא הרגילה, וגם לא מתוך ההכרה הפנתיאיסטית של ההכרה השפינוזית המתאימה לרגשי הזמן החדש, כי אם דוקא מתוך ההכרה האלהית הברורה והפשוטה של האמונה. למרות העושר וההוד ורב-כל שיש בתיאורים הללו של מונותיאיסמוס ופנתיאיסמוס, אינם יכולים להוציא את ההכרה האין סופית מכלל דבר וענין פרטי. אף על פי שהפרטיות היא מוכחשת מתוכה, מכל מקום לעולם האדם החושב הוא העיקר בעצמו, וכל מה שהוא חושב הרי הוא לו לקנין הממלא את מאוייו, ויחש הקנין יוכר תמיד, למרות כל רוממות ההגיון של הפילוסופיא המראה את ההפך מזה. ומתוך שאין הדעת מתישבת ברגש הפוך וסתור מתוכו, בהכרה שמורה על עצמה שהאדם מתבטל לפניה לגמרי עד לאפסיות גמורה, ועם זה הוא מוחזק בעצמו, ועושה הוא את ההכרה לחפץ אחד מחפציו השייכים למילוי ספקו, אשר על כן לא תוכל הנשמה למצא את מנוחתה. אבל מה שלא תמצא בכל צלצולים פילוסופיים, תמצא בעומק האמונה. האמונה העמוקה באלהים המוטבעת באדם, מורה לו שהוא בטל הוא במציאות לגבי רוממות האלהות, ואם יש צורך הוא מקריב בעבור הקשר לאלהים את עצמותו ואת חייו, ויהרג ולא יעבור. בזה באה למקור מנוחתה, וממשכת היא בזה על עצמה ועל כל סביבה את האושר הנדרש לסיפוק האמת לאמתה, שהיא התביעה היותר פנימית שהנשמה האצולה מאור האמת דורשת בכל כחה.

<h2>[38]</h2>
חסרון נמרץ יש בפנתיאיסמוס השפינוזי, והחסרון איננו בתוך עצמותו של המאמר כי אם בתוך האומר. הא כיצד, באמת כך נאה לומר ומחוור לומר שאין שום דבר חוץ לאלהות, כי אם הכל הוא אין סוף, וכל הפרטים אינם נראים פרטים מוגבלים ונפרדים כי אם לפי השגתנו, שאיננה נותנת את האמת בקרבנו פנימה. וכבר אמר גם הרמב"ם שאין מצוי אמת מבלעדו, ובידיעת עצמו ידע את הכל. אבל ההשכלה העכורה של האדם, וביותר הרצון העכור, הרוצה בדברים של תוהו ושל חסרון, זהו בעצם חסרון והעדר, שאין חסרון ושלילה שום דבר מצוי, כי אם חוסר הויה. וההכל שהאדם מורה עליו באצבעו הוא תמיד אותו הכל שהוא משיג לפי ערכו, ואם כן ההכל שלו הוא גם כן חסרון והעדר, וחסרון והעדר ודאי איננו כלום, ואם כן הוא גם כן איננו אין סוף ואיננו אלהות. על כן הפנתיאיסמוס צודקת היא רק על פי אותה המדה שיש שלמות באדם, בהכרתו וברצונו. מתוך אותה המדה הוא משקיף על שלמות ומציאות, וכל שלימות ומציאות ודאי איננו דבר אחר חוץ מאלהות. ולפי אותה המדה שיש באדם חסרון וליקוי בשכלו, ברצונו, ברגשו, ובכל מה שגורם פעולה על הכרתו, באותה המדה הפנתיאיסמוס הוא שקר. והעולם המוגבל הוא רק מצד ההעדר שבתוכו מסובב מאלהות, כמובן מתוך הצמצום המתגלה בתוכו ביחש לערך האלהות, שאין שייך לומר בה ערך. נמצינו למדים, שהדיעה האמתית, המנחה את האדם בדרך ישרה, המקרבתו אל האמת ואל הצדק, היא הדעה המונותיאיסטית המובנת לא במובן של הפילוסופיה, העושה את המחקר ואת הנחקר לטפל לתשוקת המדע שבאדם, כי אם לפי הנרגש בעומק האמונה וקבלת עול מלכות שמים מתוך הכרה וידיעה שלמה.

<h2>[39]</h2>
תיקוני הנשמות, זהו אחד מהחזיונות היותר נשגבים של העולם הנסתר, שהנפש הבריאה המתרגלת בחזיונות התיאוריים כשהיא מעוטרת בהדרכה מוסרית חינוכית כבירה והכשרה מדעית צלולה, היא מתענינת בו בכל חם לב טהור. המעשים הנם רק הסימנים החיצונים של נשמה מקולקלת או מתוקנת. אמנם גם הם משפיעים תיקון או קלקול לפי תכנם, אבל עיקר הקלקול הוא הקלקול המהותי, והתיקון הוא התיקון המהותי. העצמיות הנשמתית יכולה להיות במצב זך ובהיר, במצב נכון המוכשר לפעולת חיים ונצח, ויכולה להיות קדורה ושחרחורת, שהעולם החי והנאור יהיה כלו הפוך ממהותה, וממילא היא עורגת להחריב, לשבר ולהרס הכל, מפני שכל הטוב הוא הפך ממנה, וההפך הזה הוא דוקר אותה מכל צד. וכל מה שתתגלה בקרבה במהותיותה יותר ויותר, כה תגדל צרתה, וכה תחוש בעין פקוחה שהכל מנגד לה והולך במהלך הפוך מכל מהלכה. זהו גורל נשמה נדחה, אשר אין קץ לעניה. והלב הטהור, המתגלה בבחירי האדם, מתעורר לחמלה עליה, וההתעוררות הזאת כבר עושה היא זרם פסיכי רוחני עצמי עמה, והזרם היוצא ממקור חיים אמיצים, ממעין של חופש ובחירה טובה, מתערב עם המהותיות המטורפת, המשתקעת ביון מצולת הרשע ובעומק הצער ויגון העולמים הרועש וקורע בזעף, ומשביח שאון גליה, מרככה ומנחמה, ומעורר בקרבה את ניצוצי האורה הנעלמים בחובה, עד אשר תקנה הויה חדשה, ותשוב לימי עלומיה, לימים אשר עוד לא קדרה את פניה ביון הרשעה. וחפץ התיקון הנשמתי הולך הוא ומתגדל בלב הטהור המלא רזי טהרה, ובוקע את כל המחיצות, מרחיב את כל הגבולים, ועולה הוא עד הים הגדול של הנשמה הכללית של האומה, הסובלת מתרגילי הרשע של המון המעשים הרעים שהחשיכו את יפעתה. ופונה הוא החפץ אל הנשמה האנושית הכללית, ואל הנשמה החיה, ואל נשמת החיה של עולם העשיה, אשר במקום שנתגלה החופש שם אורב הנחש של הנטיה הרעה להרס וכליון, ומשתוקק הוא הרוח הזך להיטיב את הכל, להנעים את הכל, וההשתוקקות מעירה רצון כביר, טמיר ונעלם, וחודר הוא בחשאי, ומהפך עולמי עד של מדבר ציה וערבה לעדן גן אלהים. 

<h2>[40]</h2>
החפץ הבודד, האדיר, לתקן כל הנשמות והנשמה הכללית כולה, מתפרט להמון חזיונות, מתגלה בטפוסים היותר מוצקים ואדירים שבבחירי האנושיות, בטפוס החיים החמריים שאנו רגילים לראות בכדור ארצנו המתגלה לפנינו בתכונתו המוגבלת, והוא פועל בלא הרף בסתר ובגלוי. מגלי אורו שהוא מרעיד תמיד מצטלמת הקולטורה היותר טובה. כל החזיונות היותר מלבבים שבחיי הרוח והמעשה, שבחיי החברה והיחיד, כל האמת היותר עליונה המתגלה בתמצית היותר טובה של הפיוט והשירה היותר ברורה, ושל חוקי הצדק המשפט והמוסר היותר שקול ועליון, כח החיה שבכל אלו האופנים הוא החפץ הטוב של תיקון הנשמה הכללית וכל סעיפיה, המתגלה בחסידי עליון, בני עליון, שכל מעינם הוא אור אלהים והזרחתו בעולם, בכל החיים וכל מצביהם.

<h2>[41]</h2>
ההטבעה הנשמתית העצמותית מתגלה היא בגדול בכל פרטי קויו ושרטוטיו. ההכללה של הרוח לאיזה דרך הוא פונה, אל הטוב או אל הרע, זה יגלה גם לעין בינונית הבלתי חמושה כל כך בזוהר עליון. האופי הנשמתי הצלול, כשהוא מתחבר עם הדרכה של חינוך זך לימודי והרגשה אלהית פנימית, המתגדלת לפי ערך של צלילת חפץ האמת והצדק המתגבר בלב, ברעיון ובפועל, על פי חופש הרצון העצמי, ולפי בהירותו ואורו, ולפי הרגלו ותרבותו המדוייק, מתגדל כח ההכרה הדקדוקית, ולעיני הרוח יתגלה כל קו ושרטוט, כל נטיה קטנה להימין או להשמאיל, לצד הזיכוך והעילוי או לצד ההכערה והמורד, ולכל פרטיותיהן של הנטיות הצפונות ברוח, המטביע חותמו על הפיזיגנומיה בכל דקות ודיוק נמרץ. ולמראה העין הבוחנת את הנפשות הסובבות עם כל נטיותיהם, ליקוייהם ורפיונותיהם, מתעוררת החמלה, ומתגדל החפץ לתקן ולהעלות, להרטיב ולהאיר, עד שהנשמה הגדולה מתבודדת בהמון געגועי חמלתה, ולא תדום מהעיר כל כח חפצה להזריח אור ישרה על פני תבל ובניה. אור אלהים הוא המתגלה בבחיריו, שהוא מקיים את בנין העולם. כי לד' מצוקי ארץ וישת עליהם תבל. 

והחוש הרוחני כשמתפתח, כשמתבכר על ידי המון טללי חיים, איננו נזקק עוד למראה עין. ההפעלות הבלתי פוסקות של המרוצות הרוחניות העצמותיות של כל גלי הנשמות, מתגלות הן בקרב הרוח הגדול, המחובר בקשר אהבה נצחת עם כל היקום. ההופעות הזרמיות פועלות בלא הרף, והן שולחות את קרניהן בדרך תיקון או קלקול, עונג או נגע, שמחה או עצב, לכל מרחביה. והנשמה המרכזית סוקרת הכל וצופה כל, שמחה בכל זיק של אור, בכל קו של תיקון, בכל נקודה מזהירה בזוהר של שלום ושלות עולמים, וחפץ אהבת כל הולך ומתגדל לרגלי גדולת הידיעה ההכרה והחושיות. ומלאכי אלהים אלה הולכים בין בני אדם הדומים לבהמה, סתומי עין ואטומי מח ולב, אשר רק בהרגשה עורת יכירו מעט מזער את יקרת הסגולה ואוצר החיים אשר אתם. אבל מה מאושרים יהיו בני אדם בעת אשר יכירו וידעו את האור המתלוה עמם בכל עת. כמה ירמו וינשאו כי ידעו כי החלק היותר עליון [---] עליון מהוייתם העצמית, מוצא מקום בבני מינם, אשר בהם הוא מתעלה לאומץ עולמים ולעדנת אלים. בריתי היתה אתו החיים והשלום. התרבות הולכת ומבקשת את האדם העליון, עד אשר תמצאהו. וזה שמו אשר יקראו לו ד' צדקנו.

<h2>[42]</h2>
לכל מדה של פיתוח יש הכרח המעיק את המתפתחים על ידו לבא אליו. לא יוכל שום יצור לעמוד באמצע הדרך לאמר לא אלך הלאה. מוכרח הוא להתפתח. ההכרחים משונים המה בתכונתם. וכיון שבא הדבר לשדרה של המרגישים, כבר באים מדות השונות של היסורים למרק את הכרח הפיתוח, שאם ירצה המרגיש, ביחוד מי שכבר בא לידי איזה מדה של חופש ובחירה עצמית, לעמוד על עמדו ולא להתפתח יותר, יסובוהו יסורים גדולים אשר יכריחוהו להפטר מהם, והדרך המובילה אל הפיטור מהיסורים היא עצמה דרך הפיתוח. אחד מהיסורים הרוחניים השרויים בנפש האדם החושב והמרגיש, הוא שנאת המות ויראתו. הרעיון הזה, אשר בשוא יסודו ואין לו כל מקור בשכל, שורה הוא דוקא במפותחים ביותר, בבעלי הרעיון והרוחניות, ואיננו מפותח כל כך בשקועים בדברים חומריים ותאות החושים. הסבה היא מפני שאלה האחרונים אינם יכולים לבא לידי אותה המדה של פיתוח לפי מעמדם שיהיו יכולים להפך את יסורי פחד זה לנועם ועונג, על כן זה הפחד עצמו הוא רחוק מהרגשותיהם. לא כן הוא בבעלי הרוחניות, כשיתגברו במעלתם ויכנסו בהיכל הרוח בכל הוייתם, אז תסובב אותם החדוה הרוחנית המלאה, שהיא חדות אלהים, אשר היא מתגברת תמיד בלבבות הטהורות, העורגות באמת לחיים של אמת. וכפי רוב היגון, שהמות והעברת החיים של החושים, אל החיים של הדעה והשכל העליון מסבב, כה יגדל העונג, אחרי אשר האהבה אל החיים הרוחניים הממשיים תגמר את תכונתה בלב ונפש בכל ההצעות התכוניות העמוקות בעומק הנשמה. על כן לא יוכל בעל הדעה לעמוד על עמדו. הוא מוכרח להעמיק בחקר שכל וברגשי קודש, עד אשר נועם ד' יהיה חלקו, וצרור החיים יהיה עמו תמיד. ואז כל ציורי הפחד של חזיוני המות יהפכו לו למשוש תמידי, אשר ירנינו את לבבו בכל עת ויחבבו עליו את החיים עד מאד. כי באמת אין אז כל זכר למות בקרב הלב, כי אם כלו הוא מלא חיים, כאשר החזיון המעציב של המות איננו נופל כי אם על המעמד החימי המשתנה בעורקי הגויה, אבל במעמד הפסיכי היותר עצמי הלא מתנשאים הם גלי החיים למרום עוזם. עוז והדר לבושה ותשחק ליום אחרון. נסתכל ביום המיתה ואמר שירה, ד' אלהי גדלת מאד הוד והדר לבשת.

<h2>[43]</h2>
הנשמה המפותחת היא תמיד קשורה בנשמת ההויה כולה. היא מקשבת תמיד את הד קולה, ועורגת את העריגה הכללית הראויה לפי גודל הוייתה. המעמד הפרטי שלה תמיד מכונף הוא ומתבטל בתוך ההויה הכללית, וחפץ ההטבה והעילוי מונח אצלה רק בתוך הכלל כולו. מתוך אהבת הכלל היא באה לאהבת הפרטים, אפילו לאהבת עצמה. בכל מקום שהשכל והרגש הטהור שולטים, שם אין אהבת הפרט מובנת, אפילו אם תהיה חוזרת לעצמות האוהב, כי אם בהיותה מכונסת בתוך אהבת הכלל. הפרט כשהוא לעצמו הוא מלא כל כך ניגודים וכיעורים, עד שלא יוכל למצא חן בעיני הנפש היפה, ואיך תוכל לרחוש לו אהבה. ומה יועיל אם הפרט הזה יהיה היא עצמה, וכי שוחד תקח הנשמה המפותחת לנטות לעצמה מה שלא תהיה יכולה לנטות אל אחרים. וכל המדה של העצמיות מה היא אצל הרגיל תמיד בהסתכלות כללית על חזיוני הכלל. לא כן הכלל. הכלל הוא שלם מצד עצמו, נחמד הוא מצד מהותו, אין בו שום כיעור ושום ניגוד, הוא כולו הרמוני, וממילא הוא כליל יופי, וכל נפש יקרה מתרוממת לאהבה אותו, וממילא חוזרת האהבה על כל חלקיו, ואהבת עצמו הנטועה בלב בשר תמצא אז את מעמדה הרוחני המתאים לרוממות הדעה העליונה. ומתוך פיתוח אהבה כללית זאת הולכים הדברים ומתפרטים, ונולדים כל חזיונות האהבה הפרטית, המלבבים כל כך ביפים ועוזם. על כן ההכללה וגדלות ההצטיירות, זהו תעודת הגודל אשר לנשמת האדם, שכל התרבות לכל מדותיה סוף סוף תביא אותו אליהם, [למען] יגדל וחי לעולם.

<h2>[44]</h2>
היחידים משפיעים על הכלל, מצד המרכז היותר עליון שבהוייתם. בכל יחיד יש מרכז עליון שהוא מצייר בנפשו, בדרך בירור או בדרך ערפלי, מה הוא המגמה העליונה שהוא חפץ ממהות הכללית של הוייתו. ובשביל זה הדבר הוא מתאמץ לעשות את המעשים החפשיים שלו, שהם המעולים שבמעשיו מצד המוסר, אותם המעשים שאיננו זקוק לעשותם מצד שום אונס והכרח חיצוני. וממילא מבצבץ רוח כללי זה ונכנס גם כן בתוכיות של המעשים הבלתי חפשיים, שיש בהם הכרח של טבע, של הרגל, או של סביבה, והם נעשים גם כן בתור השלמה לצביון החפשי. אותו הרוח מתקבץ, מצטרף אחד אל אחד עד שהוא בא לחשבון גדול בכלל חבורה קיבוצית, משפחית, לאומית, או אנושית כללית. נמצינו למדים, שאם הדעה של הפרט היא צלולה ומגמתו היא טהורה, מתגלה אחר כך בירור זה וצלילות דעה זו עם כל יפיה ואימוצה בצביון הכלל. ואם המגמה הפרטית היא עכורה, מעוותת, ובלתי ישרית, מתבלט אי הישרות שבה באופן עז וקשה בתוך הכלל כולו, עד שנולד מזה אופי של ממלכות רשע.

<h2>[45]</h2>
האדם יכול לראות את צלם חייו באופן בלתי מוגבל, ומזה יוכל להבחין את מעמדו בסולם המוסר הכללי, שהוא התכסיס של השתלמות הרצון. הוא יכול לצייר בעצמו איך היה רצונו נוטה אם לא היה יכלתו מוגבל, אם כחותיו היו מגיעים עד גבול הענקיות היותר מגוזמת, ושום איום ופחד ממעלה וממטה לא היה לו על הדרכת רצונו. אז, בעת אשר תחול עליו רוח חן ונעימות עליונה, ימלא רצון וחשק ציורי להיטיב לכל, להעמיד הכל בחסד, ביושר, למלא הכל עדן ונחת, לבער כל עול וכל רשע, ולמלא עולם רוממות ואידיאליות נצחת. אבל אם נפשו טבועה בבוץ של רשע עצמי, אז יהיה מרוץ הציורים הבלתי מוגבלים הרג ואבדן, שממה וחרם לכל, האבדת והכחדת כל, והשתערות הוייתו העצמית חמושה בכח עצום ורב, מלאה שכרון של עז ונצחון, והלאה לא תוכל לחדור, הרי חושך מחשיכים את עיניה, כי כך היא אופיים של נפולי החטאת. אסור ימצא את עצמו בכבלי רשעו. מגמה צוהלת בצהלה טהורה לא ימצא לכל פינות חופשו הבלתי מוגבל, אבל חרון אש וזעם מרעל ימלא את כל חושיו. אז ידע שנתגלה אליו כל שיעור הקומה של הרשע שבנפשו, וידע בדעה וכשרון איך לאסור כח איתן זה ברסן צדק עולמים, עד אשר יהפך כולו לאור חיים וחפץ טוב, אשר ישוב להגלה עליו בפנים מלאי רֹך ונחת. בעת אשר יאבה לנסות את ציור כח הבלתי מוגבל בקרבו פנימה, אשר לפי מרבית הטוב המסודר אשר יגלה בקרבו פנימה, ידע כי כן עלה בידו להיות עולה בסולם ההתפתחות המוסרית הבהירה. 

<h2>[46]</h2>
השתערות הציור בצורה חפשית ולא מוגבלת, פועלת היא גם בהיותה גנוזה בחדרי חדרים, גם על היחיד גם על הציבור היותר גדול. תכונה לאומית אמיצה יכולה גם היא להתברר על ידי חפצה המתגלה ביצירותיה היותר פיוטיות, היותר מתרוממות אל הגבול העליון ששם אין מצרים לחפץ. כפי עומק הטוב שבנשמת האומה כן יהיו יצירותיה היוצאות מבחירי כחותיה, וכפי עומק הרע שבה יגלה כלל החזיון בכח יצירתה החפשית גם היא. אין דבר המוציא לאור את הטוב המלא נצח ועיזוז שבתכונתה העצמית של כנסת ישראל, כחזיון הטוב המלא השגור בפי הנביאים, שהם בחירי בניה, שרק על ידם התגלם הצביון הפנימי של החפץ הבלתי מוגבל שבקרבה. בשביל זה הטוב המוחלט הננו חיים, עמלים ונלחמים, ומובטחים לנצח. ההגבלות, ההכרחים, הנם דברים קצרים, מוגבלים כפי תכונתם שהם מפעילים עלינו. אבל החופש הבלתי מוגבל, הוא ישאר לעד, הוא האפי הפנימי, שכל המעמדים מכסים רק חלק קטן מהוייתו שהוא מתגלה בהם. והחופש שהוא שואף רק לטוב, לחסד, ליושר ולצדק, זה ינצח ויגלה תפארתו לעד. בצורה הבלתי מוגבלת, החובקת עולמי עד, מתגלה הבטחון של ההויה הנצחית המוסיפה תעצומות לעם אשר אלה לו. בטחו בד' עדי עד, כי בי ה ד' צור עולמים.

<h2>[47]</h2>
ההזרמה הנפשית של [הכלל] היא היותר אמיצה מכל מה שאפשר להיות מהתנועות הרוחניות המהותיות המתגלות בההויה הרוחנית העצמותית, ההוות בחוג שהפסיכיקה האנושית היחידה עם הנפשיות הכללית מתארגנות שם לחטיבה אחת, והן מתחברות זו לזו על ידי כל השלשלאות הרבות שהיחיד הפרטי מתרתק על ידן אל הכלל.

ההתחברות העצמית אל הכלל בהוייתו האמיתית, במהותיות הרוחנית השלמה, יוצאה אל הפועל על ידי הפניה הזרמית בהשגה יותר עליונה בערכה המדעי, וברגש היותר כביר בערכה של הנטיה הנפשית, אל מרום האמת והעריגה. דוקא ההזרמה הזאת מושיבה את הנפש במרכזה של כל ההויה, וזה יוצא אל הפועל במעמד הנשמתי של הפניה אל האלהות המוחלטה. מתאדרת היא נטיה זו לפי גודל הזרם, ולפי טיבם הזך והכביר של האמצעים הרעיוניים, שדרך מעברם ילך הזרם הנשמתי האיתן, השוטף ממלא הנשמה הפרטית במלא כל ההויה.

<h2>[48]</h2>
בתוך גלי הנשמה המתנשאים, מתנשאת כל ההויה, והיחש היחידי מתפלש הוא במלא כל. כל מה שההקדמות המוסריות השכליות, וכל הדברים המכשירים את העריגה האלהית שתסול את מסילתה באומץ רב, בזרם של אהבה נשאה ושל יראת רוממות מרעשת כל נימי הרוח, השבים לפעול גם כן על כל עצם, על כל לב ובשר, על כל קרב וכליות – כל מה שהכשרים אלה רבים הם וגמורים בכל צביונם, כן תגדל הפעולה של ההזרמה בפנימיותה, וכן יגדל פעלה על כל העולם היחושי, שבדרך השאלה הננו אומרים שהיא מחוצה לה, ובאמת כל כך גדולה היא הנפשיות אפילו הפרטיות, עד שקצרה ידנו לתת לה גבולות, ובכל מקום אשר מגעה הרוחני מתפשט, הכל הוא בקרבה ובפנימיותה. בגודל האלהי הכל מתגדל. כל חפץ ורצון יגדל בכביריותו ובערך הערכתו במהותיות של המציאות, לפי הערך של הגודל האלהי המתגלה בקרבו. הגודל האלהי, ביסוד חכמה, רגש, וקניה מעשית אמיצה, הוא מגדיל את מרץ החפץ. וכל שפעת החיים הנשמתיים, אהבה ושנאה, משפט וחסד, כעס ורצון, כל אלה וכל הדומים להם בנטיות הנפשיות העושות את הנפש הפועלת לנפש חיה ומרגשת עונג וצער, גדולים המה לפי הערך שהגודל האלהי מתגלה, ולפי ערך זה מתהוה בפועל השליטה המציאותית בכבירות הרוח על העולם הפנימי והסביבי. ההשלטה הגמורה תבא בקרבנו לעומת המדה שהננו עולים להיות נשאבים בתוך הגודל האלהי, עד אשר נחוש את המהלך האלהי באותה הקורבה והצביון שאנו חשים את מהלכי זרמי נפשנו הרוחנית. המדע יודיענו שחוש זה הוא סוביקטיבי, ואין לנו מדה איך לערך את הגודל האלהי בכללותו, וקל וחומר שאין בנו כח מצייר לדבר בערכיו בפרטיות. אבל הקירוב הפנימי היותר מוחש לנו בחוש נפשי פנימי הוא מנשאנו אל העולם שכולו חיים ואור, והננו נעשים לפי מדת התגברותו בקרבנו מלאי מלכות וגבורה.

<h2>[49]</h2>
אין האנשים המעשיים יכולים לרדת לסוף דעתם של אנשי הרוח. האחרונים מוזרים הם להראשונים לגמרי. לא יוכלו להרגיש אף כל שהוא מרגשותיהם, לא יבינו את צרותיהם ואת תענוגיהם. זהו קו מבדיל בכללות בין האנשים אשר הרשימות החושיות חזקות אצלם יותר מהרשימות הרוחניות הפנימיות. והקו הזה בעצמו הוא מבדיל בין קודש לקודש, כלומר בין אנשי רוח סתם, אשר המושגים הרוחניים וההתעסקות של כל קניני הרוח בכלל הם מתאימים לתכונת נפשם, לבין אנשי רוח אלהים, שההשגה האלהית וההתעסקות התדירה בכל כלליה ופרטיה היא תביעתם הנפשית היותר אופית ומרכזית. את הצמאון האלהי האדיר והכביר, הסוער תמיד בלא חדלון במעמקי הנשמות הגדולות הללו, לא יוכלו לשער כל חכמי עולם בכל המון חכמותיהם, את העושר הנשמתי הפנימי שיש בהשקפותיהם של אלה הנשמות, שלא העולם היבש, המצומצם והמוגבל, עם כל החכמות המשמשות אותו יחד, הוא מקור לכל תנועותיהם הפנימיות החיוניות, כי אם ההשערות, האימודים, ההיקישים והמשפטים, הציורים והדמיונות, התכונות והמדות, אשר אפשר לחיות בהם חיים אלהיים ולמלא על ידם את הנפש תשוקות ומגמות אלהיות. אלה גדולי הנפש הנם הפרי היותר עליון של הצורה האנושית הכללית. רק הודות להמתק האלהי המופיע תמיד בנשמות הללו, יש נועם בכל החיים ובכל חדרי הרוח ופריו.

<h2>[50]</h2>
הקשר הרוחני העצמותי, המקשר את כל המציאיות הרוחניות בשטפי נהרותיהם הרבים הזורמים אל הים הכללי של העריגה המדע והציור האלהי, הוא פועל להפיח תמיד בחשאי, בלא שום הכרה מצד האנושיות הגסה המטורפת ברגשי תאותיה וקפדונותיה הפעוטים, על כללות המאויים והשאיפות המתהלכות בתוך החיים כולם, את הזיק היותר טמיר מן השקיקה האלהית המלבבת את הכל, המעדנת את כל, הנותנת מקום בחיים לכל פיוט ואהבה, וממילא היא ממתקת את מרירותו של הרצח והזעם הכלבי, העלול להתגבר מדי יום ביומו בשדרת החיים, ובצורה מפותחת בקבוצה האנושית. הספרות, וכל האמצעים שבנתה התרבות האנושית לגלות על ידם את זרמי הנפש היותר נסתרים, לא התחילו עדיין לחדור בחדרי קודש אלו. הבולמוס של ההגבלה, והחיצוניות האוכלת את החיים, המיבשת כל גרם, מיבשת היא את הנשמה הספרותית, וממילא מזדהמת גם כן נפש עסקניה, עד שעיניהם נעשות טרוטות ולא יוכלו להביט ישר אל האור הגנוז האלהי אשר בנשמת אנשי אלהים. כי חקר כבודם כבוד. ומי אשר יוכל לעמוד בתוך היכל קודש זה, ששם סוד ישרים צפון, כבר הוא מוכשר להיות שוכן בחצרות ד' ולבקר בהיכלו. 

השלמת הספרות נעוצה היא בההשלמה של החלק העליון שבה. היצירה החפשית מוכרחת היא להכנס בדרך ישר וחפשי בעולם האלהי, אשר השער אשר דרך בו תבא הוא ההתגלות הפרזית של הנשמות האלהיות הנעלות מכל עסקי חברה וכלכלה מוחשית, עד אשר היופי הפואיזי שלהם ישלים בקויו הבהירים את הדבר היותר חסר לנשמתה של הספרות המתחלשת. כמה שהדבר הגדול הזה נוגע לכל האנושיות ולכל הקדמה הכללית של היצירה, זהו מוקדם בזמן להאמר, וקל וחומר להעבד מצדנו. אבל היצירה העברית, שבימי אביבה חיתה על המבוע האלהי, וכל סעיפיה אשר נמשכו ממנה בכל התולדה התרבותית הארוכה, בנוי הוא על פי החזיון של התגלות המטמון האלהי שבנשמות הגבוהות של בני אדם. הגילוי הנפלא הזה אשר זורח היה בכל הספרות שלנו כל זמן שהיתה מבוססת על הבסיס של הקדושה האמונית, אף על פי שלא היה מהוקצע כל כך מצד גזרתו החיצונה, מכל מקום פעל לאור וחיים פנימיים בכל הדרך הגדול אשר דרכה עליו כנסת ישראל בגלותה. עכשו ירד גילוי זה ונתכסה לגמרי. מאז החלה הספרות החילונית לצאת חוץ למחיצתה, אבדה הספרות שלנו בצורתה המודרנית את היכולת, ביחד עם הנטיה, לחדור אל עומק חזיונות רוממים כאלה. והחסרון הזה הוא המטיל עליה לאות פנימית וזילזול עצמי, בעיני עצמה, בעיני מחזיקיה, ובעיני העם כולו שאליהם היא פונה. תרופה אחרת אין, כי אם לשוב אל העולם האלהי עם כל הופעותיו. אף על פי שלזה צריך דוקא שיהיו חלוצי הספרות אנשים שרוח אלהים לא זר לרוחם. רוח אלהים יותר מכל הכשרונות מוכרח הוא להתבלט דוקא על פי האופי הלאומי, ורוח אלהים בצבע האומה זהו התוכן של הדת המעשית וכל הרגשות המתיחסים לה, שאי אפשר לעמוד על אופים כי אם כשחיים בקרבם ועל פיהם. כללו של דבר, תחיית הספרות דורשת, כמו תחית האומה בכלל, תשובה מעשית, הרגשית ושכלית, וכשהמעלה העליונה שבספרות חוזרת לתחייה, שב הכל לתחיה, כל הסעיפים היותר רחוקים, והמבט החפשי האיתן חוזר לחיות ולהחיות. והחבה הפנימית, שהמבוע האלהי הוא לעולם נשמתה הקיימת, תחל להיות חוזרת על הספרות ההולכת לטמיון. אז ידלג כאיל פסח ותרון לשון אלם, כי נבקעו במדבר מים ונחלים בערבה. והיה השרב לאגם וצמאון למבועי מים, בנוה תנים רבצה, חציר לקנה וגמא. והיה שם מסלול ודרך, ודרך הקודש יקרא לה, לא יעברנו טמא והוא למו הולך דרך, ואוילים לא יתעו. לא יהיה שם אריה ופריץ חיות בל יעלנה, לא תמצא שם, והלכו גאולים. ופדויי ד' ישובון, ובאו ציון ברינה ושמחת עולם על ראשם, ששון ושמחה ישיגו ונסו יגון ואנחה.

<h2>[51]</h2>
ריתחא דרבנן, זהו הזעם האלהי השרוי בלב הנשמות הגדולות, אשר השלמות האלהית, המוסר האדיר והטהור, ההרמוניה האלהית הנפלאה עם כל זיוה ונעמה, היא תמיד משוש חייהם ומעמד נפשם, והם מביטים על המציאות וניוולה על פי התכונה הקצופה שנותנים לה בני אדם המתגאים בתרבויותיהם, אשר מפני שכחת אלהים הגסה השורה במוחם ולבבם, הולך הזרם החי שביצירתם ונעשה מזוהם, מגושם ועכור, וכל העולם הנאה הזה, החי, המלא עדן ונחת רוח, שירה וזמרה, אהבה ושלום, וגבורת רוח המתחדשת לבקרים וזורמת זרמים חדשים מחיים לב בכל רגע, עולם זה נעשה כעור ואפל על ידי ההשתעבדות הגסה לנטיות מזוהמות, לדמיונות אויליות ורשעיות, והכל מתענים בקרבו, קוצפים על עצמם ועל העולם, וקצפם הוא ממאיר ומעלה הבל של סרחון ובאשה נוראה, והנשמות מצטערות ומתמקמקות, וצוללות בעמקי רשע. והנשמות הגדולות, המלאות זיו אלהי בקרבם וטוב נצח אצור בחובם, חמלתם מתעוררת ומעלה את קצפם. אבל קצף זה כמה נעים ומתוק, כמה ערב ונחמד הוא, עם כל איומו ומוראו, מהודו ושאתו תרגז הרשעה כולה, והחלחלה הנסתרת הנכנסת גם בלבם של הרשעים היותר מוחלטים לקצץ מעט את כנפי אכזריות לבם, באה על ידי הצינורות הגנוזות של ריתחא דרבנן, הבוקע מנשמות הנאצלות של שרי קודש, הגלויים והנסתרים, שבכל דור ודור.

<h2>[52]</h2>
כל הרעיונות כולם, כל זמן שהם הולכים בתוך החוג הפרטי, אפילו כשהם מתנשאים לעליוניותה של הספירה הרוחנית הפרטית, הם בכל זה קטנים בשיעורם הכמותי והאיכותי, ונפשנו השואפת לגדולות ורמות לא תוכל להמלא מהם. כיון שהם מתעלים ומתרחבים ונכנסים לתוך החוג היותר רחב של הלאומיות הכללית שלנו, הם מתגדלים, ואנו מרגישים בהם אז יותר חופש רוח ורוממות נפש, וכל הדברים המעשיים והמוסריים הרוחניים שיהיו מתרכזים על ידם ימצאו בקרבנו מקום יותר חשוב ונעלה. אמנם גם גודל זה לא ישאר לאורך ימים. סוף כל סוף המסגרת הלאומית היא גם כן איננה רוחנית טהורה לגמרי, ואיננה מוסרית מופשטת הראויה להתעלות נצחית מצד עצמה. ממילא תדחק אותנו נשמתנו האלהית, האצולה מגבהי מרומים של ההכללה היותר עשירה, להתעלות עם ספירת מחשבותינו והגיונותינו הלאומיים אל הכללות האנושית. אבל החיץ שבין האנושיות ליתר היצורים גם הוא איננו תחום החלטי. חומת גיטו זאת גם היא עתידה לנפול כשהמאור האלהי הכללי, המלא חכמה וחסד כולל כל, מאיר בקרב הנשמה החיה שבנו, עד שאנו מתנשאים לאגד את כל היצורים הכלולים בתוך חוגנו המורגש והמושכל. ההטבה והאהבה, וההתענינות העמוקה בגורלם, חודרת אל כולם. אבל גם החוג הכללי שלנו, עם כל הרחבותיו, יצר לנו מדי גדלנו, והמרכז הנסתר שבנשמתנו עולה הוא בשאיפתו למעלה מחוגו, וחפץ הטוב מתפשט מעל כל החוגים שנותנים את הארתם הכללית בנשמתנו, עד שאנו מתעלים על ידם אל מרומי הכלליות והאחדות. וחפץ הטוב היחיד מתפרץ ממעמקי הוייתנו ומזריח את אורו בקרבנו פנימה, וכל העולמים כולם ונצחם, התעלותם ויחודם העלז והמפואר, מתהוה בקרבנו למגמה קרובה ובהירה, ונשמתנו היחידה מגלה את ניצוצותיה הנסתרים על כל היש שבנו, ועריגה תמידית ליחודו של עולם הולכת ומתפתחת בקרבנו, ועל כל פינה שתשיג ידנו שמה הננו מלאים אז תשוקה אלהית לצקת את רוחנו הטוב, להיטיב ולהעלות. ובחדות אלהים הננו נגשים אל כל ענף אשר בו נמצא לח של הטוב היחידי הכללי, הלא המה כל ענפי המוסר, הדת, והחיים בפועל, אשר בכל יושר נהגה בהם, ובכל אשר נגע ידינו אל פעלם, ישתפכו על מרכז הוייתנו היותר חיה ופנימית כל אותם זרמי חיי קודש, שחי העולמים צפון בהם. בכוח חיים אדירים הללו, הננו מוכנים להחיות את כל, וראשית מעשה של תחית מתי עולם, אשר אחריתה ההויית המציאותית מי ישורנה, תחל בהתגלות החיים, בבא עת קץ ועת חפץ לתחיית האומה, שהנשמה האלהית אשר נרדמה בקרבה החלה להתנער. וכל המגמות האדירות, היותר חפשיות ויותר כלליות, מוצאות את מקום מנוחתן ותקות התרחבותן ופיתוחן באוצר לאם זה, שיחיד חי העולמים הוא מנת חלקו תמיד.

<h2>[53]</h2>
לא הכל מוכשרים הם לחשוב על דבר האלהות, כי אם הנפשות היותר עדינות, שיש להן הכנה טבעית ולימוד חינוכי שהביאן למעלה זו. אבל הצורך הרוחני של המחשבה האלהית נמצא בכל אדם, אלא שיש הפסק בין הצורך להיכולת, כמו שיש צורך אסתתי לכל אדם, וכל אחד יש לו נטיה לכלים נאים ודירה נאה, אלא שיחידים הם שהיכולת שלהם מסכים באופן הגון עם הצורך. וכשם שגם היותר ירודים שבבני אדם והעניים היותר שפלים אין החוש האסתתי שלהם נעקר לגמרי בשביל מיעוט יכלתם למלאותו, ומתמלא הוא במקצת על ידי סיוע של אחרים בעלי יכולת יותר גדולים מהם, או על ידי עזרת הכלל, כן בעלי הרגש והעיון היותר טובים שבבני אדם מסייעים אל כלל ההמון את היכולת על דבר המחשבה האלהית. והעזרה היותר גדולה היא מה שהגדולים מכשירים את האמונה האלהית, מחזקים אותה ושומרים את קניניה, שעל ידי זה הולכת היא המחשבה העליונה של גדולי האדם ומפלשת נתיב בין כל השדרות, עד שגם החסרים כל כשרון של מחשבה רוחנית עליונה גם הם מתפעלים התפעלות נפשית מהמחשבה על דבר האלהות.

<h2>[54]</h2>
כשם שאושר גדול הוא לשכל כשהוא מלא משפטים שכליים ברורים על דבר האלהות, כן היא גם כן מעלה גדולה להדמיון, שהוא גם כן כח עומד בנפש, כשהוא מלא דמיונות מאירים על דבר האלהות. וכשיודע המדמה את הדמיון את ההבדל שבין הדמיון להשכל, אז שולטים המה הדמיונות בתחום הראוי להם, ואינם נוגעים בנחלת השכל אפילו כמלא נימא, ויבנה אז עולם מלא, שהמאור הגדול של השכל והמאור הקטן של הדמיון יחד משכללים את יפיו.

<h2>[55]</h2>
כשחושבים על דבר העולם בלא מחשבה אלהית, אין יופי רוחני מתגלה בנפש. כי כשמציירים כח עור פועל בלא שום השכלה ושאיפה, אין כאן כי אם כיעור, ונמשך מזה שאי אפשר שהנפש החושבת כך תתמלא ביופי רוחני פנימי, ועל כן מתכערות גם כן הנפשות על ידי מחשבה זו, ותפארת החיים והוד המוסר נמחק, ובמקומם נחקק רק הדפוס הזועם של כח רודה, שמתגלה על פי הנטיות שהבשר מרגישן ומזעזע על ידן גם את הרוח. על כן באה משכחת אלהים – שפלות העולם כולו. אבל המחשבה האלהית על דבר העולם, על דבר התהוותו והמשכת הוייתו ושאיפת עתידו, כיון שהיא מציירת זיו שכל והדרת חפץ של טוב אדיר ונעים, מיד היא מתיצבת נוכח קלסתר של יופי רוחני אשר אין קץ לתפארתו. וזה היופי ממלא את הנפש המציירת כולה בשפעת אורותיו, ומזה נמשך ההוד של החיים, וכל הנטיות היותר עדינות שבנשמת האדם הולכות ופורחות.

<h2>[56]</h2>
עיקר עלבונה של תורה היא עלבון המחשבה הרוחנית החפשית והטהורה, ההולכת וזורמת בנשמתם של כל בעלי שכל אשר הכשירו את עצמם לחשוב ולהרגיש. כשם שממיתים את הנשמה על ידי בטלה, על ידי התעסקות בדברים חומריים גסים, כך ממיתים אותה על ידי ריבוי ההתמדה החמרית, בין ההתמדה במעשים באפס נתינת ריוח של התבוננות איך לזככם, בין התמדת הלימוד באין נתינת מקום להמחשבה להתפשט, להיות משוטטת בעולמיה. מכאוב הנשמה על שמדריכים את מנוחתה אין לשער. היא מקולעת מכף אל כף, צרכי החומר מעבר מזה, התאות הנמוכות והמדות הרעות מעבר מזה, וההתמדה החמרית מעוללת אחריהם לדחות אבן אחרי הנופלת. על כן ראשית מעשה כל בעל שאר רוח, הוא לתן לעצמו חופש לשוטט במחשבתו בחירות פנימית, בטוהר נפש ובגבורה. אז יחל להרגיש איך חיים את החיים הרוחניים במלא מובנם, ומה שישאר לו מהשיטה הרוחנית לההתמדה הגשמית תדריכהו עז, ובזמן קצר יתרומם על מרומי אמתיות, מה שלא יוכל להגיע על ידי ההתמדה החמרית בזמנים מרובים וארוכים.

<h2>[57]</h2>
כל צדיק שמתגבר בחסידות בכל כח רצונו ובכל עומק הכרתו ותשוקתו הפנימית, אינו צריך לערבב את דעתו בטענה איך יוכל העולם להתקיים אם התשוקה הרוחנית תהיה כל כך מנצחת, מפני שני טעמים. הא', שהרי אפשר לעולם שיתקיים על ידי אחרים, וכשם שישנם בעלי חיים שמיעוט הכרתם הוא מועיל לישוב העולם, כן ישנם כאלה בבני אדם, והם רוב האנשים ביחד עם הבינונים שבאנשי הסגולה. והב', שאם באמת יעלו כל בני אדם למרומי ההכרות, והחיים הקדושים יהיו נתבעים מהם בכל אמתם, אז יתעלה הכל, ותנאי ההויה כולה יהיו אחרים לגמרי, רמים, נשאים ומעודנים, זכים ומאירים, עד שדוקא אז תמלא ההכרה לדעת מה מאושרים הם החיים העליונים, שכעת הם נראים כל כך מהמציאות הרגילה של חיי האנושיות וחיי הטבע בכלל.

<h2>[58]</h2>
צדיקים גדולים לעולם מתרוממים ומתעלים ברוחם, קופצים ממעל לכל המניעות, בין שהם באות מתוך הטבע, בין שהן באות מצד המהלך של המחשבה הרגילה המסתייעת במנהג.

<h2>[59]</h2>
כשמזדמנים ביחד עם רשעים, אפילו עם אותם שהם רשעים רק בפרטים אחדים, צריכים להכין את כל כלי ההגנה הרוחנית שלא להיות ניזוקים על ידם. ואחרי ההבטחה של ההגנה, צריכים גם כן לעורר כח מנצח לקלוט מאתם את כל הטוב שבהם, לעכלם עיכול רוחני, ולהחזירם לכח חיים פועל ועובד עבודת קודש של טהרה עליונה, של גבורה של מעלה, של נועם חסד עליון. צח ואדום דגול מרבבה.

<h2>[60]</h2>
בעומק הרגש מונח הכל – כל הפרטים החבויים בגנזי השכל העליון, אשר רק חלקים ממנו הולכים ומתגלים על פי ארחות החיפוש והמחקר. הרגש הוא תופש בהם שלא בהדרגה, איננו צריך לעזר ההתחכמות בשביל להכיר את טובם. האמונה היא הרגש של הכלל, הכל אצור בה. כדי למצא מה שיש בה אנו צריכים ...

<h2>[61]</h2>
מצות בטלות לעתיד לבא, ולא – פטורים לעתיד לבא מהמצות. ענין הביטול כמו ביטול של איסורים, שהדבר אינו פועל וניכר בפני עצמו מצד שמה שרבה עליו מבטלו. כן הוא בזמן הזה טעם המצות בטל הוא לעצמן, למעשה המצות, ולעתיד לבא יאיר אור טעם המצות עד שתהי[נה] המצות בטלות מאורן נגד האור הגדול של הטעמים. ואין אנו יכולים ליהנות מאור הטעם כי אם על ידי זכייתנו במעשה המצות בפעל, באופן שינעם לנו אור ד' המתגלה על ידי הטעם. ושאר אומות העולם לא יוכלו לקבל אור הטעם מצד העדר שלמותם במעשה המצות, ויהיו גרים גרורים כדי לאחוז במעשה כדי להאיר מאור הטעם. ולפי שבמצות ציצית נאמר ועשיתם את כל מצותי, יאחזו מכל הגוים בכנף איש.

<h2>[62]</h2>
בימים הראשונים היה הצורך של חזוק מעמד האמונה ניכר רק בחיי הדת, ולא היה עלול להיות נחלץ לזה כי אם אדם קדוש ונעלה מאד. עכשיו בימינו, נתגלה הפרץ כל כך, עד שאנו רואים בעינינו את ההריסה הכללית המסובבה מעזיבתה ומאסה של תורה לכלל האומה. האמונה שאנו צריכים כל כך להלחם עבורה נגד שוטניה מבני עמנו, היא יסוד חיינו, מעמד קיומנו הלאומי והצבורי, שכל מי שלא נכבה מלבבו הזיק האחרון של אהבת עמנו מוצא הוא את עצמו לחזק בכל מה שיוכל את בדקי הדת והתורה בשביל הצלת כלל האומה התלויה בה. 

מחידוש המטרה נתחדשו גם כן פני האמצעים. מצד ההתעוררות הבאה מכח דברים נשאים וקדושים שהם מופשטים מכל חיים של חברה ולאום, היה תמיד צורך להרבות למי שסרו מדרך הכבושה וישרה, בדברים מטפסיים שכליים, להגביר את כח האמת על סמיות השקר. בדורנו, שאנו צריכים לחזוק הדת והתורה, חוץ מכלל כל הדברים שמעולם היה הצורך מביא לזה גם בשביל חיי האומה בכללה, הרינו צריכים להכניס חוץ מן המדע זרם של כבוד ושל אהבה לכללות התורה והאמונה ולפרטי היהדות, המצוות, הדיעות והמנהגים, כדי שהחבה תשיב את הכח המעשי וישוב זרם חיים אל עמנו. ועל ידי השבת כח חיים ממקור החיים האמיתי, מהרה ישובו לנו גם כן המטרות כולן, שבאמת ראוי לעסוק בשבילם בתקון פרצות הדורות בכל הזמנים.

<h2>[63]</h2>
המחשבות הנהוגות בדור צריכים הם להתרומם ולהתקדש, כשם שהרעיון הפרטי צריך הוא להתרומם. וכשם שהמחשבות הזרות הפרטיות, כשאדם מסתכל כלפי מעלה מוצא הוא את מקור נטיותיהן שהן נובעות מטבע הישר ומנטיות הטוב שבנפש האדם, ומעלה אותם לשרשם, כן המחשבות הכוללות שהן עומדות במצב מחשבות זרות, הן צריכות להיות מתעלות לשרשן, ויהיו פועלות לטוב אל כלל האומה והאדם ואל הפרט. 

ההתעלות מתחלקת באופק המחשבות לשני אופנים. אופן אחד, חפוש השורש של מקור המחשבה, איך היא הולכת ממקור טהור, מכח הפונה לטובה ולברכה, אלא שדרך מהלכה נעו נתיבותיה, ועל האדם להחזירם ליושרם. והמבט השני, הוא לשעבד את זאת המחשבה עצמה בפועל, כמו שהיא, לעשות על ידה דברים טובים וישרים, ואז ממילא היא מתעלה ומתקדשת. ולכל דרך אחד מאלו ישנן נתיבות מחולקות.

<h1>פנקס הדפים ב</h1>

<h2>[1]</h2>
יש תשובה נפשית, פנימית, הטבת החפץ הפנימי, ובגדר תשובה היא עולה למעלה מהמדה, שהרצון אל הטוב הי' מונח בלב בתחילה קודם החטא, ומשום הכי מצד הפנימיות בעלי תשובה גדולים מצדיקים גמורים. התשובה החיצונית תלויה במעשים. עולה של תשובה כשהיא לעצמה אינה משובחת, אלא שצריכה כמו רפואה, על כן אף על פי שהיא עושה חסרון, מכל מקום המעלה גדולה היא מהחסרון, ומה שמחסר האחד ישלים השני. אבל בצבור אין זה שייך כי מי ישלים, על כן יש כח בתשובה הפנימית של הציבור לגמור הכל.

<h2>[2]</h2>
אחי האהובים, יושבי ארץ הקודש. ידעתי כי קשה מאד להגיד דברי מוסר ותוכחה בזמן הזה, מפני שנתקלקלו הדעות ונתעוותו המעשים, ואין אדם יכול לומר לחבירו מעשי גדולים ממעשיך. מכל מקום לא אוכל להתאפק, כי יודע אנכי שעם כל המניעות הגדולות מכל מקום יש תועלת גדולה בתוכחה, ובפרט תוכחה הבאה מתוך אהבה, כתוכחה שלי, שאף על פי שאיני ראוי וכדאי להוכיח, מכל מקום ידעתי בבירור שאהבה גדולה ועצומה יש לי לכללות כנסת ישראל ולפרטי פרטים של כל אחד ואחד מישראל, אהבה עצומה ונפלאה אשר מים רבים לא יכבוה, והאהבה הזאת, המתפשטת מכללות כנסת ישראל על כל יחיד ויחיד מישראל, אינה מחלקת בין קטן לגדול, בין טוב לחוטא, כי בכללות כולם אהובים כולם ברורים, כולם בני אל חי המה ומעשה ידיו להתפאר. וביותר חבה יתירה נודעת לי לארץ ישראל, ולבניה היושבים בתוכה המישבים אותה בכל מיני ישוב, בין בישוב רוחני של תורה ואמונה, מוסר, חכמה ומדע, בין ישוב של בנין, נטיעה, זריעה, מסחר וכל דבר מעשה המשכלל את הישוב המדיני על אדמת הקודש. וידעתי אני בנפשי שרק אהבה נאמנה זו היא תסמכני ותתן לי רוח אמיץ להגיד דברי תוכחתי. על כן לא אירא משום אדם, ואשים פני כחלמיש ואדע כי לא אבוש, כי ידעתי בפנימי פנימיות שלי שזהו על דרך האמת חפץ ד' השליט בעולמו וחפץ בטובתו ושכלולו, ובוחר לעד בעמו ישראל ובנחלתו אשר נשבע לאבותינו להיות לבניהם אחריהם עדי עד, יתברך שמו הגדול לנצח.

והנה אנחנו, אשר התקבצנו מארבע פנות הארץ להניח אבן פינה לבנין בית ישראל על אדמתו, הננו צריכים ביותר לשום עין על דרכנו, ולראות שיהיה דרך חיינו ותוכן מעשנו בחיים, בכלל ובפרט, ראוי להוביל אותנו אל התכלית הגדולה הזאת, שתהיה אבן פינתנו פינת יקרת, אשר ממנה יוסד ישראל להיות לגוי על אדמתו כימים מקדם. וכאשר בימים הללו נושבות רוחות רבות בעולם, וכולן כמעט נכנסות גם כן למחנה ישראל, על כן הנני רואה שיש צורך כעת לדבר דברי תוכחה באופן כללי, המקיף את כל הרוחות וכל הדעות כולם, כדי שיהיה הדרך הטוב כולל את כל, וכאשר ילכו המעשים בפועל ויתישרו אל התכלית המבוקש אז יהיה יותר נקל לברר את הדעות, לקחת את האוכל ולזרוק את הפסולת. 

והנה הדבר הראשי המקיף את הכל הוא בודאי השלום והאחדות, ותוכן השלום הוא הגברת הקשר בין אישי האומה והרבות היחש והטוב ביניהם, במעשה ובמחשבה, ברגש וברצון, כדי שיהיה הקשר אמיץ וכדי שיתעוררו הלבבות כולם להתאגד למטרה אחת, שהיא הטובה הכללית, בין אותה שהיא קרובה ומורגשת מיד לעיני הדור בהוה, בין אותה הטובה הכללית העתידה לבא על האומה לדורות הבאים. וכדי שתהיה אחיזה יפה לקשר הרוחני הזה, שיהיה חזק ואמיץ, ויהיה יכול להתגבר ולהתאמץ תמיד מדי דור ודור, מוכרח הדבר שיהיה לנו קשר רוחני כולל ומקיף, קשר כזה שהוא מתחיל את רוחניותו והמשכו מימות עולם, מקדמות הדורות של התחלת האומה, והוא עלול להיות הולך ונמשך עד אחרית התכוננות האומה בכל עזה ותפארתה, בכל חסנה וכבודה, בכל קומתה וצביונה. וקשר רוחני זה הוא לנו האמונה האלהית. אמונה היא דרושה מאוד לכל עם ולכל קיבוץ, לכל חברה שהיא זקוקה לעשות היסתוריה קבועה לדורות. כי החקירה לבדה בלא אמונה, היא רק מפרדת בין איש לחבירו, כי כל אחד מבני אדם יש לו דרך מיוחד בהגיוני לבבו מחבירו, וגם אין כל אדם ראוי להיות חוקר. אנשים פשוטים ישנם הרבה יותר ממלומדים, וגם המלומדים אין אדם יכול ללמוד את הכל, ולעולם צריך כח אמונה שיהיה אחד סומך חבירו במה שהוא יודע יותר ממנו. ובפרט בכללות האומה צריך כח האמונה, שהפרטים כל אחד מהם איננו כל כך גדול ונשגב בכחו הרוחני כמו הכלל כולו, על כן צריך מאד שיהיה חי כח אמונה בהרוחניות הכללית של האומה בכללה. וראוי לרחש לאמונה כבוד ואמון, כל אחד לפי מדריגתו ויכלתו, ובזה יתהוה קשר רוחני בין אישי האומה באורח כללי, המחיה את הויתה. ואנו בני ישראל אשרינו שהאמונה שלנו היא אמונת האלהות היותר טהורה, אמונת האחדות הברורה של אלהים חיים היחיד ומיוחד, שאין בגדר אמונה כלל שום דבר יותר ברור, יותר גבוה, ויותר טהור ונשגב מאמונה זו. ועינינו הרואות שמצד בירורה ועזוזה של כללות אמונתנו האלהית הטהורה לקחו ממנה עמים רבים, מלאים חכמה ורגש וכח מעשי רב וכביר, יסודות לבסס עליהם את אמונתם. והנה אנחנו, שבנו חי המקור הראשון והעליון של אמונת האחדות האלהית הטהורה, בודאי יש לנו לשמח הרבה במתת חלקנו, כי העושר הרוחני אפילו אצל יחיד הוא גם כן יקר יותר ויותר מכל אוצרות גשמיים של סגולות מלכים ואלפי זהב וכסף, וקל וחומר אצל אומה בכללה, שהעיקר מה שצריך ליסוד קיומה הוא יסוד רוחני טהור ואמיץ, שיהיה מתקבל על הלב הטהור והרגש הבריא והמצורף הראוי לנפשות נעלות, ושיוכל לקשר בעוזו דורות עולמים – שראוי לה לשמח מאד ולהוקיר את אוצר סגולתה הרוחני. וכאשר יש לנו יתרון, ברוך השם, באוצרנו הרוחני של מורשת האמונה מכל עם ולשון, במקוריותו וטהרתו, ראוי לנו שיהיה לבנו מזה שמחה, וגאון עולמים של אמת ימלא בזה את כל רגשותינו. ועל כל פנים נדע שאוצר הטוב הזה, בו אנו יכולים לגנוז ולשמור את כל בטחון הוייתנו ואת קישורנו הכללי, על ידו אנו יכולים לאחד את כל האישים הפרטיים של האומה, ולתן כח קיבוצי רוחני לכל הדורות ולכל הזמנים העוברים ההוים והעתידים.

בכן נדע, שאף על פי שבהיותנו מפוזרים ומפורדים בארצות הגויים, ונתרחקנו מעל אדמתנו בין במקום בין ברוח, עלו בנו קמשונים, וההכרה הברורה איך עלינו להוקיר את כח קיום כללנו על ידי הוקרת האמונה וכבודה לא נתברר לרבים מאתנו, על כן התנודדו המון רב ממנו כאשר ינוד הקנה במים לדעות שונות מהרסות וכוזבות. אבל עכשו שהחל ניר לישראל על אדמתו להיות הולך ומתפתח, עלינו לשוב את מקור חיינו היקר לנו מכל התחכמות וחקרנות שאין בהן כח וחיים, וכולנו יחד נוקיר ברגש, ברעיון ובפועל, את יסוד הכללי הרוחני הנותן לנו אומץ לבסס את כל קנינינו הדרושים לנו לבנין האומה מיד ולדורות, היא האמונה האלהית הטהורה.

<h2>[3]</h2>
... הנמוכות, ואף על פי שילמוד דברים מעשיים לא יהיה לבו מתישב בתלמודו, ויוכלו כמה מכשולות לבא על ידי זה. על כן יחזיק במעוזו וילך בתומתו ובמרום דרכו, ויחזיק בענוה יתירה ויכיר מעלתו, ובעת אשר ימצא את עצמו מוכן ללימודים מעשיים יחזיק בם בעת ההיא, או כשימצא שאי אפשר לו להתנשא לאמתות העיונים הצחים, אז יהיה לו התור להלימודים המעשיים, ולא יעזוב את שאיפתו להרים את הערך של הלימוד הרוחני גם בלבם של אחרים, צעירים וקשישים. וכל מעשיו יהיו לשם שמים.

<h2>[4]</h2>
ראוי לשאוף להשאיפה הגדולה, שהכללים הגדולים יהיו אצלו כל כך מוארים, עד שיאירו בנגהם את כל הפרטים היותר דקים, וילכו תמיד עמם, עד שדוקא על ידי גודל הבוהק של הכללים הרוחניים העליונים יזדהרו הפרטים באורם המלא. וזאת היתה מדתו של רבי עקיבא, שהיה דורש על כל קוץ וקוץ תילי תילים של הלכות, ויצא ונכנס בפרדס לשלום, וכן היה מאחד צפיית ישועה רחוקה, לשמע קול המונה של רומי, מדין קל וחומר אם לעוברי רצונו כך לעושי רצונו על אחת כמה וכמה, ולשועל היוצא מבית קודש הקדשים, עם ההתעוררות הטבעית לסייע לישועה קרובה לישראל בכל צורה שתזרח, שעל כן היה נושא כליו של בר כוכבא, ויפה מצאו דורשי רשומות ר' עקיבה בהא ור' עקיבא באלף, כלומר האופי השלם של צדו הגלוי, כהעולם הזה שנברא בהא, היה שלם, וכן אופיו הנסתר, האחדותי, כאלף הפלאי, היה גם כן טפוסי ובולט למדי, ולא אמר אחד לחבירו צר לי המקום.

<h2>[5]</h2>
במה שיש אור רוחני מועט, מתגלה לפעמים שאינו יכול להציל מכיעורים את העוסקים בו, וכשסומכים עליו נופלים. העולם תולה הדבר בחסרון עצמי שיש באלו הענינים, ובאמת אינו כן, כי אם מצד שאין הצד הקלוש המתגלה בענין ההוא מספיק כדי להאיר את הנשמה, על כן מתרבים מכשולות שבדרכי החיים, והאדם נופל בשחיתותם. אבל כשמרבים באלו הענינים עצמם אור רוחני יותר גדול, מתתקנים הם, וגם העוסקים בהם מתעלים.

<h2>[6]</h2>
השגת האלהות שיסודתה רק בדמיון ולא נבררה בבירור השכל, אף על פי שהיא מסלקת את האדם מדרכים היותר מכוערים, מפני שהניצוץ הקטן שיש בההשגה הדמיונית מהמאור האמיתי מאיר לפניו את דרכו, מכל מקום היא מחשכת גם כן את ארחותיו בכמה אופנים. ולפעמים כשילך אחר זרם הלך נפשו בגעגוע אל האלהות, יצמחו בקרבו כמה נטיות רעות ומזיקות לעצם נפשו ולחיי החברה והקיבוץ. כדי למרק את החיים ממארה זו, באה תכונת הבקֹרת המתלבשת בשלילה, אשר אין תכליתה העמוקה כי אם החיוב הטהור, המתברר יפה, המאיר בטובו את ארחות החיים, בין מצדם המעשי בין מצדם הרוחני.

<h2>[7]</h2>
דלים ורשים הננו מוצאים את עצמנו לעומת הגודל האלהי, וזה מוליד בקרבנו שחות הנפש. אמנם גבוהים ורמים הננו מרגישים את עצמנו במלא הכח של הפרטים המסורים בחוגנו להבין ולהשכיל, לפעול ולהיטיב. הגֹדל והקֹטן מתלכדים בקרבנו. שחות הנפש לעומת הגודל האלהי תהפך לגדולה, כי ההכרה בעצמה של אותו הגודל היא ממלאה רוחנו ברכוש גדול מאד, המביאנו לידי גדולת נפש. נקודת הרשם של דכאות הנפש הבאה מסקירת הגודל האלהי, צריכה להתמלא בעושר של סקירות פרטיות רבות, שכל אחת מעשירה את כח חיינו. אז נהיה ענוים וגדולים ביחד. אבל כשהרושם הזה נשאר חלול, ולא נתמלא ברכוש רוחני פרטי מפורט יפה, אז הדכאות היא דכאות הממוגגת את הנשמה, המחלישה את הכח, שאינה נותנת כלום.

<h2>[8]</h2>
ירושלים, ונקודת ציון ביחוד, תורה על שיבת המין האנושי למרומי מצבו ביחש להעמים שכבר נתפלגו, שישובו לחטיבה טובה וטהורה. אמנם גדול ממנה הוא גן עדן, שישוב המין האנושי לגבה מעלתו בפרטיו, עד שלא יהיה צריך שום לימוד והדרכה, ולא עזרת קיבוץ, כי אם לחיות בגן עדן, לעבדה ולשמרה, בתור טיול ועונג מורחב הממלא את החומר והרוח עדנים.

<h2>[9]</h2>
מה שהוא פחות מאין סוף, אי אפשר לאהוב. ההעדר הוא שנאוי. האהבה היא רק להמציאות. בכל מה שהעדר נמצא בעקבו, נמצאת בו שנאה שהיא מרעלת את האהבה. על כן אין אהבה נמצאת בטהרתה כי אם באלהים, מצד המושג הטהור שאנו משיגים בהשגתנו על דבר האלהות. וכיון שאהבה מתבססת על יסודה, כבר היא מתרחבת גם כן על ניצוצות של מציאות, שסוף כל סוף ישוב הכל למציאות שאין עמה העדר מצד היחש הישר למקור הנצחי של החיים, שהוא האלהים, במושג האמת.

<h2>[10]</h2>
גם אם נחליט שהאדם הוא רע, שאם היה מונח למלא את חפצו היה מחבל את הכל, גם אז, ואולי דוקא אז, יצא לנו בירור גמור לצורך המוסר העליון, שהרי עם כל רעתו של האדם¬¬, הלא הוא מוצא בקרבו חפץ להיות טוב. אף על פי שהוא חפץ בהשחתה, מכל מקום היה נח לו אם היה חפץ בתיקון. מאושר היה אם תחת חפץ האיבוד שבקרבו היה מונח בו חפץ היצירה וההתהוות. על כן יש בקרבו כמוסה תשוקה למוסר, כלומר לתכונה של חיים כזאת שתחליף את מהותו לטוב, ותחת חפץ הרע והאיבוד שבנפשו יבוסס בקרבו חפץ להשלמה ותיקון, להשפיע טוב לכל. אבל באמת כל ההסכמה הזאת, שחפץ האדם בפנימיותו הוא רע, הוא רק אמת מצד אחד, יש בו נטיה לרע אבל יש בו גם כן נטיה עצומה לטוב. כל עיקר החפץ הוא, שחפץ הטוב יתגבר על החפץ של הרע, ושישתעבד חפץ הרע תחתיו לגמרי. וזה הוא מה שחפץ האדם לא רק מעצמו, כי אם מכל האדם, וכמו כן מכל ההויה, ולתכונת חיים כאלה מצפה חיי האמונה והדבקות האלהית.

<h2>[11]</h2>
הטובים שבבני אדם מרגישים את חשקם להגביר את הטוב שבהם ושבעולם במדה עליונה מאד. אחריות המעשים נעשית בקרבם הרגשה חיה. ולפעמים קודם שסגלו לעצמם שלטון יפה על עצמם הנם הולכים ומתענים תחת יד ההרגשה הזאת של אחריות המעשים, אבל כשנוצחים, נהפכת היא בעצמה בקרבם למעין חיים.

<h2>[12]</h2>
מי שהוא מוצא בנפשו תשוקה ונטיה לחקור בענין האלהות, אל יניח את עסקו מפני כל טרדא והכרח שבעולם, ואפילו אם ידמה לו שהוא מאבד על ידי תשוקתו את שני העולמות, אל יחוס, וזהו סוד אהבת ד' האמיתית. ממתים מחלד חלקם בחיים, וצפונך תמלא בטנם.

<h2>[13]</h2>
מי שמרגיש בנפשו שהוא צריך הארה אלהית מרובה, לימודי מוסר רבים, והתבוננות תבונה רבה, אל ישיא את נפשו לומר שישליך מעליו משא זה ויהי' ככל בני אדם, וככל המון בני תורה יעסוק כולו או רובו בענינים המעשיים ודי לו, כי כל הגדול מחבירו יצרו גדול הימנו, ולעומת ההכנה הגדולה שיש לו לעילוי ורוחניות, כן טמונים בחובו חסרונות ומאויים זרים והמשכות לגסות ועוביות שאין דוגמתם אצל הבינונים, שרק אז ינצל מהם, ועוד ירויח על ידם שימשיכוהו בכחם העז לרוממות עליונה, אם יתחזק במדתו להעלות את מהותו העצמית למקומה, לטייל בעדן גן חקרי דברים עליונים, וזוהר חדות ד' תהיה מעוזו. אבל אם ירצה להיות ככל המון בני תורה, ישפל הרבה מהם וירד לתוך עמקן של המדות הרעות, עד שימצא את עצמו נשחת מאד, עד שישוב להתכנס אל מדתו הרוחנית המיוחדת לו.

<h1>פנקס הדפים ג</h1>


<h2>[1]</h2>
הסבר פשוט ללא יבא בכל עת אל הקודש, שפירש בזוהר שאין ליחד כל עת אל הקודש – היינו שעיקר ההתגלות שיש בהנהגה שמתראה לנו על ידי חליפות הזמנים, אי אפשר לומר על כל מה שמתגלה, שמנצח באיזה זמן, שזהו ראיה שכך הוא דרך ד' ושצריך ללכת עמו, כי אם לפעמים מתגלה הזמן בצורה כזאת שצריך דוקא ללכת כנגדה ולהרחיקה. על כן לא יבא בכל עת הקודש, כי אם יבחין תחילה, אם המתגלה בתוך העת הוא באמת דרך ד' צריך להרחיבה ולקשרה בכל דרכי ההוראה והעבודה, ואם מה שמתגלה הוא נגד דרך ד' היסודית צריך להרחיקה, ולעלות במעלה אחרת ולבא על ידה אל הקודש.

<h2>[2]</h2>
על ידי מה שנוטין להצד הגס של תאות החושים, מסתתמים כל הצינורות של ההארה הרוחנית, ואין האור הטוב של הרצון הטוב נקלט בתוך הלב. וצריכין לשוב מזה בתשובה שלמה, והתשובה הזאת היא קלה מאד, כי עיקר היצר הרע מונח בתאות החושים בצדם הרוחני, כמו יצרא דעריות בצירופו עם הליכה אחר העינים בתבערת האהבה הרוחנית המקולקלת, ושארי יצרים מצד התכונה הקבועה של הוקרת דרך החיים של התענוגים הגופניים, אפילו בצדם המותר, וקל וחומר בצדם האסור, שמזאת המחשבה באות כל הדעות הרעות והתכונות הרעות העוקרות את הנפש ממקור חייה. ואלה התכונות עושות את האדם בתכונה מיוחדת מיושב ברשעו ושקוע בה, והוא מדרגת חמץ שמה' מיני דגן, שהם גורמי החיים הגופניים הקבועים. אמנם הנפילה לתוך גסות תבערת התאות בלא יסוד, רק שלשעה מתאמצת הנטיה הבהמית ואין כח בגוף ונפש לעצור, הם באמת מפסיקין וחוצצין בעד האור, ולשעתם הם מקלקלים את התכונה עוד יותר מההשתקעות בהתאות מצד המסודר שצד הרוחני שבהם משותף בהם גם כן. מכל מקום כשמתעוררים לשוב, התשובה היא קלה, כי אין שיטה קבועה בנפש לרע, והם כמו דמים מקלקלים שאפשר להוצאתם על ידי הקזה, ובחינתם היא בחינת חימוץ של מיני קטניות, שאינם באים לידי חימוץ אלא לידי סרחון, ומכל מקום מנהג ישראל תורה, ביחוד בדורות האחרונים בחלק גדול מן האומה, להתרחק גם מזה בתכלית הריחוק. ומי שנוטה לזה צריך עצות נכונות להנצל, ויוצל בע"ה כשישים פניו ולבו על דרכיו, והוא בחינת שחור, דהאי שחור אדום הוא אלא שלקה, ועל כל פנים הוא רע לקוי ואין בו כל אותו הכח של הרע בשלמותו, שאינו ראוי לקבל סדר קבוע, והוא בבחינת כולו הפך לבן טהור, כי הדרך הזה הוא מקולקל אפילו מצדו האנושי ומצד תכונת שמירת הבריאות והתכסיס הרגיל, על כן ודאי ינוצח וישוב לטהרה במהרה.

<h2>[3]</h2>
מיעט את הלבנה והרבה את צבאותיה, זה אנו רואים ברוחניות, כשמתמעט השכל הכללי מתגלים הפרטים, וכשהשכל הכללי מבהיק אז הפרטים עלומים, כשרגא בטיהרא, וביותר ככוכבים ביום. הרבה פעמים צריכים להמעיט את האור משטף מרוצתו הרוחנית, כדי להבנות ברובי הפרטים, שלהם צריכים הרבה בבנין העולם כולו. 

<h2>[4]</h2>
הנשמה הגדולה אינה יכולה מטבעה להתבצר בתוך הפרטים, בין פרטי המחשבה בין פרטי המעשה, ומרגשת עינוי נורא בעול זה. ומכל מקום לפעמים מוכרחת היא להתענות וללמוד תורה באף, והפרטים מתחקקים בקרבה, ואחר כך היא מרגישה בהם עצמם חופש גדול ונועם כללי נורא מאד.

<h2>[5]</h2>
צריך להודע מההרגשות התמידיות שבתוכיות הנשמה, והיינו גילוי הנשמה לעצמו, ובזה מתחילים להרגיש את כל תנועה פרטית במעמקי הנפש. ומתוך הפרטיות של עצמו, האדם מרגיש את כל העולם כולו, ואור הדעת הפנימי מחיה את כח הטוב והעז העליון שבעצמותו, למעלה מכל כינוי ושם. 

<h2>[6]</h2>
כשיש הרבה קדושה, הרבה יראת שמים בנשמה, מתפשט כח החיים הרוחניים גם בתוכיות כל הפרטים המעשיים, וכל דין וכל מצוה מתחבב בתוך הלב ומתאהב, וכל דקדוק ופלפול נעשה אהוב וחביב בתמימות ופשיטות, מפני שהוא נובע סוף כל סוף מתוך הצינור הכללי ששם הכלל כולו מלא אורה.

<h2>[7]</h2>
אדם מישראל בכלל, וכל אחד ביחוד לפי מדרגתו בפרט, כפי אותה המדה של זהירות המעשים שלו, מתרחב הטוב הכללי שלו. המדות והדעות מקושרות בקשר האמת והצדק שלהם בקשר קיים בהמעשים, והמעשים הולכים דוקא על פי דקדוקי תורה.

<h2>[8]</h2>
כמו שמגנה הכוזרי את הכניעה הנראית מדלות החלאים הבאה מהפרישות שאינה הוגנת ואינה עושה פרי בדעת ויושר, כן יש לגנות את הכניעה הבאה מלימוד הקבלה להמון שאינם מקיפים בדעתם ציור נכון ממה שהם שונים, ומכל מקום הם מרגישים עינוי נפש מפני שהכל הוא נגד השכל הפשוט והישר לפי הבנתם ונגד האמונה בפשטות ההבנה של הענינים הרזיים, ומכאוב זה אינו נותן להם מנוחה וישוב דעת, על כן הם נכנעים ושפופים מאד. ובאמת אין זה תכלית הגון, ולא אור חיים ראוי, כי אם חלי וקצף. והמדה הטובה היא להתעמק יפה בהרחבת הדעת, כל אחד במה שהוא מסוגל, עד שהדברים הנסתרים יחיו גם כן את מחשבתו, ולא ישעממוהו מריקניות מחשבה והרגשת מחשכים.

<h2>[9]</h2>
עיקר העבודה – לזכך את הכח המדמה, ועיקר הטהרה הגופנית היא בשביל זה. גם עיקר קדושת המקדש היא הרמת המדמה, שהוא היכל ד', דשריא ביה נקודה.

<h2>[10]</h2>
יש בקורת אפילו החצפנית שבאה על דברי חז"ל בתלמוד, שהיא מפני שהאמוראים הם מבחינת אלהים דקטנות, וההתנוצצות דגדלות שבאורו של משיח כאילו דוחה את הקטנות, על כן מתעוררים קטרוגים וחוצפות. ומפני שבתחילה באו האורות שלא כסדרן ובלתי מבוסמים, וקליפה קדמה לפרי, על כן באים הדברים בדרך רשעות והפקרות, ועתידין הם להתעלות ולבא דרך ביסום ועליה, ואז יתעלו גם כן המאמרים עצמם שעליהם באה הבקורת ויתעלו בגדלות. ואז יתוקנו על ידי אור החסד אפילו אותם שלעגו לדברי חכמים, ויעלו למדרגת צדיקים, בסוד צדיק כתמר יפרח, שהוא סופי תיבות קרח, שעומד שעתיד הוא וכל הבאים מכחו להתקן, בסוד אמר הקב"ה עלי לעשותם רעים זה לזה, האמור על דוד ודואג, והוא הדין לכל הנדחים מפני פגמים גדולים כאלה שיסוד דחייתם הוא מסוד המעפילים שרצו לעלות במעלה שאין העולם כדאי לה. ומכל מקום אף על פי שרבות הן ההריסות שגרמו בהתגברותם, ונטלו את שלהם בעונשים גדולים, סוף כל סוף לא ישוב ריקם הניצוץ המתעלה שבפנימיות רצונם, ויגיעו למעלתם העליונה, ועליהם אמרה חנה ד' ממית ומחיה מוריד שאול ויעל.

<h2>[11]</h2>
הצדיק כשרוצה להפסיק מלימודו, הוא מפני שרוצה להתדבק בתורה עליונה שלמעלה ממדרגת התורה שהוא עוסק בה, וכשהוא מאמין בעצמו זוכה לגילוי עליון של תורה דלעילא באמת.

<h2>[12]</h2>
כשהכח נוסף בגופו של אדם כשר, מתמלא העולם כולו אומץ של קדושה עליונה.

<h2>[13]</h2>
הצדיק האמיתי מרגיש לאות בנפשו בשעה שהוא עוסק בתורה ואין המחשבה הקדושה של תורה לשמה מתגברת בלבבו, ומתוך כך מוכרח הוא להחיות את מחשבתו ברזי תורה, ובמחשבות של יראה ואהבה וידיעה פנימית, כדי לאמץ את כח החיים הפנימיים שלו, למען ישוב לאיתן התורה גם בגופי הלכות.

<h2>[14]</h2>
יש כמה מיני עבודות שהן מיגעות את האדם יותר מן התורה, וכמעט כל העבודות כולן הן מיגעות יותר. ובכלל, כשאדם רוצה ללכת בדרך ישרה בעומק הדעת ולא ישים כל מעיניו בתורה, הוא מתיגע. על כן אין לך דרך כבושה כי אם לשום פניו אל שקידת התורה, ובהשלמת הדעת בידיעה קרובה יושלמו כל הכוחות כולם. ועל זה גם כן נאמר כולי גופי דרופתקי נינהו, טובי' לדזכי והוי דרופתקי' אדאורייתא.

<h2>[15]</h2>
כל חלישות הדעת שבאה לאדם מצד איזה דעה רעה שמפיגה את הטעם של נועם ד' שבלב, היא בכלל האזהרה של אל תיראו את אלהי האמורי.

<h2>[16]</h2>
כל מה שיותר גדולה היא דעתו של האדם בשכל האמיתי, כן יסור ממנו הציור של אורך הזמן, ויתקיים בקרבו יותר הציור של ביטול הזמן, ויהיה יותר קרוב להמדה העליונה של אלף שנים כיום אחד. והנה איש כזה יהיו בעיניו ימי חיי עולם הזה כלא נחשבים. אך מובן הדבר שאצל רוב בני אדם הציור של אורך הזמן, אף על פי שהוא ציור טעות, הוא מרנין את לבם על ידי תקותם המדומה בעניני עולם הזה. ואם זה האיש הגדול בדעת לא יבור לו דרך לשמחת עולמים נצחית שתאיר בקרבו תמיד, יהיה תמיד נדכא ועצב, וחייו יהיו חיים של חושך ועצבות, שהוא ההפך הגמור מדרך ד' הטובה המאירה את מחשכי העולם כולו. על כן מוכרח הדבר שלפי אותה המדה של הדעה הסגולית שבקרב לבו של אדם גדול כזה, תכנס בו דעה קנויה עליונה, המרימה באמת את ערך החיים בתוכן הטוב שלהם באור ד' ובכל הענינים הנצחיים שלהם, ואז יראה באמת עולמו בחייו, ותקותו תהיה תמיד תקות דור דורים.

<h2>[17]</h2>
כל הרעיונות הטובים שבעולם, אף על פי שיש להם פרכא מצד המשפט ההגיוני, מכל מקום אם הם מביאים לאיזה טוב מוסרי הרי הם עומדים תמיד בערכם, והפרכא לא תחול כי אם על אופן ההרצאה שלהם ודרך סגנונם, אבל הצד הפנימי של הטוב קיים הוא לעד. ומצד ההשקפה הזאת של הטוב המוחלט, באמת אין לך דבר שאין לו מקום, והכל נאחז הוא בפנימיותו בהטוב המוחלט. ואם ישנם דברים רבים מרבים הבל, זהו מצד היחש החיצוני שלהם. ומי שיש לו הסתכלות פנימית, משתמש לטובתו האמיתית וטובת העולם כולו בכל דבר וכל ענין, ורואה את הטוב האלהי שהוא חסד המלא את כל הארץ, בשמים ממעל ובארץ מתחת, בכל פעולה וכל מחשבה, כי מעשי ידי יוצר כל הם כולם.

<h2>[18]</h2>
כל תכונה של יראת שמים וכל פרט של מצוה שנעזב מן האדם, מתילדת בלב לעומתם נטיה למדה רעה. וכשמזדמן איזה נסיון, רואים את הענין בפועל, ואז מרגישים את צער הגיהנם בעולם הזה, דהיינו שחשים את כיעור הנפילה בעמקי הרע, ואי אפשר להושיע את עצמו, וצריך לברח אל התשובה השלימה, לא התשובה מאותו הפרט של המדה הרעה המורגשת כעת, אלא תשובה מכל חלקי העונות והמחשבות הרעות שהם גרמו שתתחזק התכונה הרעה שהיא מורגשת עכשיו בנפש. ואפילו מי שהם כפי הנראה בעלי מדות טובות, מכל מקום כשהם בודקים בעצמם על ידי אור האבוקה הנשמתית, מוצאים שהם פגומים במדות עד מאד. והיותר פגומים ומשוקעים במעשים רעים, אפילו אם הם רק מעשים רעים שבין אדם למקום לבד, או בדעות רעות כמינות ותולדותיהן, מוצאים הם את עצמם שהם כל כך רעים, עד שהם מחליטים שאין כל מוסר בעולם, ושכך הוא טבעו של אדם להיות רע ואינו צריך כלל לנצח את הרע שבקרבו, והם מתיאשים מפני זה מכל טוב העולם, ונעשים בעלי השקפות מרות וחשוכות על העולם והחיים. והכל בא מפני שנספג הרע של התכונות הרעות לתוכיותם, והנשמה מצד ניצוצה האלהי מרגשת בבחילת הרע ושנאתו, וממילא נעשה אצלה המציאות כולה לענין רע מאד. ואין מזה מנוס כי אם לקרבה לד', לדבקה בטוב האמיתי, בטוב ההולם עם כל הכחות הפנימיים והחיצוניים של הנפש, ועם כל ההויה כולה. זו היא תכונת השמחה המיוחדת לצדיקים, אור זרוע לצדיק ולישרי לב שמחה, שמתמלאת הנשמה על ידי הדייקנות בכל קוץ וקוץ שבתורה, והאהבה העליונה עד למסירת נפש באחד, כמדתו של רבי עקיבא הרמוז בסופי תיבות הנ"ל.

<h2>[19]</h2>
אף על פי שכל בחינות הרע מתדבקים בנפש בתור מדות רעות, ואינם מניחים מצד פגמי העונות לאור התורה לזכך את הנשמה בגלוי, מכל מקום סוף כל סוף ינוצח הכל על ידי התורה, רק כשרוצים לנצח. ומתוך כך ראוי לשום תמיד לב להרחבת התורה, ולא להתיירא משום קטרוג של שום מדה רעה, כי בלא אור תורה אי אפשר גם כן להבדיל כל כך בענין המדות, לדעת מה היא מדה רעה ומה היא מדה טובה. והבריחה אל התורה צריכה להיות בכל ההזדמנות שבעולם, וביותר בגירסא, ולפי המדה האפשרית בהעמקה וחידוש. אמנם אם החידוש יהי' לא לפי הערך של הגירסא, יביא עמו הרהורים רעים ועצבונות, וגם השמחה תהיה מעורבת ביגון, כי התורה משמחת היא את הלב לפי הערך של אחיזתה באמת של פרט זה שהוא עסוק, והאמת הוא בטוח בחידוש לפי ערך הגירסא. אמנם לפי המדה של הגירסא אין לך מדה טובה מתלמוד, שהוא חידוש וחריפות בכל המקצעות שבתורה כולם.	

<h2>[20]</h2>
שמחה בצפרא ורננה ברמשא. ההשכלה הכללית באור החכמה מרהבת את הנפש מצד עצמה, ומוצאים את ההארה הרוחנית בעצמם של דברים, בלא התעוררות חיצונית. אבל הפרטים הם מיגעים מצד עצמם, לא בנקל נראים בהם גווני האורה המקושרים בם. על ידי הקול ברינה של תורה מתעוררת הכונה וההרגשה הפנימית, והמאור הכללי מאיר דרך צינורות הנשמה על הפרטיות, ומתעלה הנשמה בקשר עליון להרגיש את האור כי טוב בהם כמו בההופעות הכלליות. וזהו ההבדל שבין יום ללילה, שהיום מיוחד הוא להסתכלות כללית, מחדדן שמעתיך – דיממא נינהו, והלילה להתבוננות פרטיות בפרטים הדקים ונפרדים. דת מקרא ביום ודת משנה בלילה. והשמחה המתעוררת בעצמה, בלא הרמת קול, היא בצפרא, באור הכללי, והרננה בהתעוררות המביאה לסקור את הפנים זהו ברמשא. להגיד בבוקר חסדך ואמונתך בלילות.

<h2>[21]</h2>
כשאדם עשיר בפרטים רבים של ידיעות הוא תמיד שמח, וכשהוא מושרש תמיד בכללים אין השמחה מצויה אצלו. וטעמו של דבר הוא, שאין שמחה כי אם בדבר שלם, וכשהתבונה עסוקה היא בפרטים רואה היא את עבודתה בשלמות תמיד חלק אחר חלק, אבל הכללים לעולם חסרים הם בירור והגדרה. לעומת זה יוכלו הפרטים להביא לידי זחיחות לב גסה כשאין האורה הכללית מתלוה עמם, והאדם מוכרח להיות תופס תמיד את שני הענינים, הסתכלות כללית ושינון של פרטים, אז יכול להיות מלא רצון ומוכתר בענות צדק.

<h2>[22]</h2>
הראשונים היו נושאים נשים ופילגשים, מפני שאין מעמד הנפש שוה תמיד, ויש שאפשר להמשיך נשמה עדינה ומעוטרת מאד, ולפעמים אי אפשר להמשיך כי אם נשמה פשוטה מעשית. האשה עומדת יותר על מצב אחד בתכונת שלמותה הנפשית, על כן אינה צריכה לתלמוד תורה, והיא במדריגת מנוחה, על כן היא ראויה תמיד למדתה כפי מעלתה להמשכת חיים ולעילוי. ואם היא מצד מעמדה ותכונתה ראויה לעילוי ולהמשכת נשמה משוכללת, אין נכון להוריד ערכה. והנפשות הפשוטות גם הן מכלל מישבי עולם הן, והם היו מיוחדים לבני הפילגשים, שאף על פי שלעולם צריך האדם להיות נשמר במעלתו, מכל מקום יש הפרש בין קודש לחול בעיתותיו. וכשם שהדבר נכון בתולדה הגשמית לפנות למצב הנפש והענין, כן הוא בתולדה הרוחנית. כשהנשמה עורגת לעליונות ומוכשרת לגדולות, אז צריכה היא לעשות פרי למעלה ברזי תורה עליונים, בציורים גדולי ערך ורעיונות נשגבים, וכשהיא עומדת במדרגה פשוטה, תשים פניה אל הדברים הגלויים המעשיים, בהלכה והגדה, לפי ערכה. והיינו רזא דמטרוניתא ואמה הנמשל על חלקי התורה הנסתר והגלוי, כמו שהרחיב בזה בהקדמת עץ חיים.

<h2>[23]</h2>
מה שנחלש האדם המשיג ממדרגת היראה איזו מדרגה שתהי', הוא דומה לביטול החושים של הנביא בעת הנבואה. וכל מה שהאדם הוא בלתי טהור מעניני גשמיות, כן הוא מרגיש יותר חלישות בעת הקירוב הרוחני והארת היראה. וכל מה שמתקרב יותר אל אור הקדושה והשכל האמיתי, כך הוא מתאמץ יותר ומוצא בקרבו גבורה, מפני שהוא מתדמה יותר לשלמות הנבואה של משה רבינו ע"ה, שלא הי' גופו בטל בעת ההשפעה הנבואית שלו. מובן הדבר שהאנשים הגסים אינם מרגישים כלל שום חולשה מצד הארת היראה, לא מבעי מצד יראת הרוממות, אלא אפילו מצד יראת העונש גם כן לא חשים להרגיש חולשה.

<h2>[24]</h2>
צריך לאמץ את כח הרצון, ואז יהיה האדם יכול להנהיג יפה את עצמו, וממילא יהי' מוכשר להיות מנהיג כללי לעולם. אבל בדלדול הרצון, אף על פי שנראה לו שהוא מדלדל את הרצון לדברים פחותים, באמת מתדלדל כחו בכלל, ואינו יכול להנהיג את עצמו כלל, וממילא אינו ראוי כלל להנהגה. על כן בעקבא דמשיחא, שישראל יעלו בקרוב למדרגת מנהיגים כלליים לעולם, מוכרח כח הרצון להתחזק מאד, ומצד זה קודם הביסום הראוי חוצפא יסגא, ועל ידי אימוץ כח הרצון מתרבה תקיפות הדעת, ומזה באה גם כן העזות נגד כל מה שמסוים בקדושה, ואם ראית דור מחרף ומגדף חכה לו, שנאמר כי יבא כנהר צר, רוח ד' נוססה בו. והתשובה העתידה להכשרת הגאולה תבא דוקא משבי פשע, כלומר המורדים השבים, שהם הנפשות שתקיפות הרצון מתגלה בהם, שהם ראויים להיות מנהיגים כשיתוקנו. וכל אדם צריך ללמוד מזה כמה צריך שיהיה הרצון אמיץ בקרבו, להשתמש בזה לטובה.

<h2>[25]</h2>
צריך לשכלל את כח המדמה על ידי מעשים טובים, ולחברו יפה עם השכל.

<h2>[26]</h2>
המוכשר לדברים עליונים לא יניח את ערכו בשום אופן, וחפץ ד' בידו יצליח.

<h2>[27]</h2>
דוקא דברי אלהים חיים הם יורדים לתוך מעמקי ההרגשות של כל השדרות, ומנהלים את כל המעמדים. אבל כל מה שהוא מוזרח מרגש ושכל אדם, מועיל הוא רק בחוגים ידועים, במעמדים ובתקופות ידועות.

<h2>[28]</h2>
ריוח בין הדבקים, פירוד הגבורות. הדעות המשולבות זו בזו על פי הדמיון, שעל כן אחוזות הן זו בזו בציור הרגיל, ולפעמים בא השכל ומהרס אחת מהן, שהיא באמת אינה יסודית, וכסבורים שכל התלוי בזה בציור הדמיון נהרס. כשמשימים ריוח בין הדבקים, נשאר האמת קיים ואיתן, רק הטעות והדמיון הלך לו. ואפילו אם יהיה הריוח רק במה שמתברר שאין הדברים תלויים זה בזה אפילו יהיו שניהם אמת, גם זאת היא מעלה.

<h2>[29]</h2>
המחשבה כשהיא משוטטת בדברים עליונים, אינה יכולה להיות עסוקה בפרטים. על כן היו האמוראים, שהם בוני העולם לשכלול הפרטים, מבחינת אלהים דקטנות. ותמיד מזדמן זה לאדם שהאור דגדלות מתנוצץ בלבבו ואינו מוצא קורת רוח בכל ענין של קטנות, אפילו של קדושה ושל טוב ויושר. אל יפול עליו רוחו, כי אם יחזיק אז במעוזו במעוף אור הגדלות, ויצליח. וכאשר ישבע דיו מטוב ד' במעמד הגדלות, אז ממרום מעלתו בעצמו ישפיע עליו חוט של חסד גם כן בכל הדברים הנדרשים להפרטים כולם.

<h2>[30]</h2>
העצבות באה לפעמים מפני שהנפש יודעת את הנפילות הרוחניות שהיא עתידה לנפול בהן. היא מתעצבת אף על פי שהבחירה בידה להתגבר עליהן, מכל מקום העצב תוקף אותה מפני שלפי המצב ההוי הרי היא עלולה שלא להתגבר על המכשול הצפוי לה. על כן היא צריכה להתגבר באומץ של טוהר, ותשאוב שמחה פנימית מטוהר הדעה, ובזה יוסיף לה כח הסכמתה אומץ רוח ותסלול למבטה מסילה כבושה שתהיה בטוחה ממכשולי נפש.

<h2>[31]</h2>
האכילה לפי המדה ובקדושה, מקדשת את האדם ואת העולם, ומשמחת את החיים. והעצבון מביא לאכול יתר מהמדה, והאכילה מתהפכת לכבדות, לרגזה ויאוש, והבירורים נופלים לעומק תהום יותר חשוך מכפי מה שהיו, והנשמה מתעצבת. אמנם יכול האדם להפך סוף סוף הכל לשמחה, ועל ידי הרעיון הטוב שבפנימיות לבבו מתעלים כל הכחות שיש להם איזה שייכות מגע בכחות חייו, והאורה מתגדלת. ומכל מקום צריך להוסיף קדושה להבא, לאכול לשובע נפשו, ובשמחה מסודרת, בלא פחד ועצבון, ובזה מעלים את הבירורים בדרך ישרה שאינה מסובכת כלל.

<h2>[32]</h2>
הענין של חיבור אחור באחור ברוחניות לפני הנסירה, ואחר כך באה הנסירה, היינו הטבעיות הישרה בכל ענין, באמונה, ביושר, בטבע, שהוא דבר טוב שאינו נותן מקום לקלקול. אבל מכל מקום אותו החופש הראוי לתן מקום לתיקונים גדולים גם כן אין כאן, על כן מנסרין, מביאין רגשי חופש שאפשר גם כן להיות נפרדים חד מחד, ובבחירה מתחברן. בזה מופיעים דברים גדולים בעולם ובאדם ובכל ההויה. עקבא דמשיחא הוא בסוד הנסירה. כנסת ישראל הולכת ומתפרדת מהטבעיות של היהדות, מהקישור של האמונה בטבע, והוא הדין לכללות האדם, אבל הוא כדי לשוב למדה יותר עליונה על ידי בחירה ברורה. הנסירה מסוכנת היא במקום פרוץ, מפני התאחזות הקליפות באחורים, אבל כשעולים למעלה בגבהי מרומים אין פחד. כנסת ישראל עלתה בכללותה ברום המוסר, בחכמה ובינה העליונה של תוכן הקודש של התורה שפעלו הרבה דורות וזיכוכי הגליות. אין פחד מהנסירה. הרחק לא תרחיק ללכת. מיד תשוב בבחירה חפשית למעלה עליונה שאין לה דוגמא.

<h2>[33]</h2>
כלום אינם שוים החיים בלא שירת החיים. שירת החיים הוא התוכן הנשגב האצור באמונה. כל האמת שאינה יכולה להתבטא בשום פרזיות, מתבטאת היא בשירה. השירה היא מכון להאמת העליונה שממעל להחיים, שהיא יכולה לשיר את שירת החיים. האמללים, החיים המגששים קירות האפלים של חיי החול בלא רוממות של קודש, עוקרי האמונה מתוך הנשמה, הם חושבים לדמות חיים בלא שירה שלהם, וזה אינו כלום. כיון שהם רואים שאפסה שירתם, שירת עצמם לחייהם, הם עוגבים אחרי שירות זרות, והן לא די שאינן יכולות לשפר את החיים, לתן להם תוכן, אלא עוד מעלות את כל הסחי שבעמקיו אל פניו, מטמאות את החיים. כשהחיים נעשים חלושים, חולנים, צריך להבריאם על ידי שירה, על ידי שירת החיים שלהם. בֹאו האמונה, אל האמונה שלנו, אל שירת חיינו, אל מכון ששם האמת העליונה שוכנת בכל יפעתה והדרה. שמעו שמוע אלי ואכלו טוב, ותתענג בדשן נפשכם, ואכרתה לכם ברית עולם, חסדי דוד הנאמנים.

<h2>[34]</h2>
מתקן כל אחד ופוגם עד מקום ששורש נשמתו מגעת שם. הדבר פשוט, כל דבר טוב בפועל, קשור בטוב של הרגש ושל מחשבה, וכל מחשבה קטנה טובה קשורה בהמון מחשבות טובות, והוא הדין לרגשות וכל תנועות החיים. וכשם שכך היא המדה במדה טובה, כך היא במדת פורעניות. מעוף הרעיון וגודל הנשמה הוא הקישור שמעמד הענינים מקושרים זה בזה, עד אותו המקום שתכונת הנשמה מקשרת את הטוב ואת הרע, בין בקישור גלוי בין בקישור נעלם, עד שם הדברים פועלים את ציורם לטוב ולהפכו. הסתעפות הנשמה היא לפי מדת ההגיון הפנימי. אפילו כשהוא רק כמוס דכמוס, הכל כלול בה, כל זמן שיש אפילו כח דכח לגילוי אל הפועל את הקישורים איך הם תלויים זה בזה. וכפי ערכו של כח אצור פנימי זה, כן הוא באמת גודל הנשמה בשרשה, וכן הוא הפגם והתיקון.

<h2>[35]</h2>
כשהנשמה ממריאה לשחקים, אינה יכולה לחשוב שום דבר פרטי, ואינה צריכה לגלם את מהותה בשום מחשבה. גבוהה היא גם מעולם המחשבה, כמו שהיא גבוהה מעולם המעשה. אמנם כשם שהיא מוכרחת להתחבר עם הגוף ולהנהיג את עניניו, כך היא מוכרחת להתחבר אל המחשבות הפרטיות, שאינה יכולה באופן אחר להנהיג את התכונות העולמיות של כחותיה כולם.

<h2>[36]</h2>
החכמים הגדולים כואבים הרבה בנפשותם פנימה, מפני שהם צמאים לשלמות כזאת שהיא למעלה מיכולת האדם. וסוף מכאובים כאלה להתהפך למקור עונג וחיי נצח.

<h2>[37]</h2>
הנשמה המאירה, כל פגמיה גלויים לפניה, על כן היא שרויה תמיד בתשובה.

<h2>[38]</h2>
מי שיש לו עינים פקוחות, הוא רואה איך החטא הוא סותם את הלב, איך הוא מחשיך את הנשמה. הוא יכיר שכיון שהחטא הגדול פוגם הרבה ומחשיך הרבה, גם הקל שבקלי החטאים פוגם הוא, סותם הוא את האור הטהור, את הזוהר העליון של הנפש.

<h2>[39]</h2>
אין המדות הטובות מתדבקות אלא בלב נכון, באיש בעל מעשים טובים, ואין השפעת השכל שופעת כראוי כי אם כשהמעשים הם רצויים. הרבה התחזקות צריך האדם להתחזק לתקן מעשיו, כדי שיזכה לאמתת הארה עליונה הראויה לאדם מצד מעלת נשמתו. ומכל מקום צריך לעולם אדם להתחזק להתאמץ אפילו כשאין טוהר המעשים עולה בידו, אפילו כשהוא מעורב על ידי חטאים שבין אדם לחבירו שדוקא ההשבה והפיוס הוא התיקון, מכל מקום אם מפני סיבות לא עלתה בידו עדיין לתקן, יחזיק במעוזו בתורה, בחכמה, בדעת וכשרון.

<h1>פנקס הדפים ד</h1>

<h2>[1]</h2>
אף על פי שלמודם של המצות המעשיות ודקדוק [קיומם] מכביד הוא לפעמים הרבה על הצדיקים הגדולים החיים תמיד באור המחשבה העליונה, מכל מקום מתוך כח היראה העליונה שבלבבם מתגברים הם גם על שפע קדושתם, ועוסקים בתורה ובמצות במעשה ובדקדוק, אף על פי שהם צריכים למעט על ידי זה את אורם העליון. ומתוך שהם מבטלים על ידי עסקם בעבודה הנמוכה את הוייתם הרוחנית, מפני אור ד' העלום במעשה התורה והמצות, זוכים הם שהשגתם מתוספת, ואור עליון הגנוז מכל הגיון מופיע בתוך נשמתם להאיר להם את דרכם בחיים. ואורה זו עומדת היא לעד, ומועלת לא רק להם לעצמם כי אם לכל העולם כולו, ולדורות עולמים. והחיים הגנוזים הללו הם הם רזא דברית, החובקת את הנצח בהוייתו העליונה.

<h2>[2]</h2>
רוב המטבעות הקבועות בעניני אמונות במובנים הרוחניים, אין להם ערך עצמי, כי אין ההבנה האנושית מקיפה כלל את הענינים הרוחנים והדברים הכוללים, על כן אין שייך כלל לקבע עליהם מטבע מיוחד והוראה מיוחדת בלשון, ועיקר הערך של כל אלה ההרצאות הוא מצדם החינוכי, שבזה מתילדות מחלוקות מרובות במקום שאלו ואלו צדקו. כי יש הרצאות שכפי תכונה של חלק מיוחד של בני אדם תביא אותם לשיעמום ודרך רעה, ולפי תכונתו של חלק אחר הנתון במצבים אחרים תרומם אותו ותשגבהו במעלות גדולות. וכל אחד סובר שאותה ההרצאה המועילה לו היא מועילה לכל, על כן הוא מתאמץ להרחיבה יותר מגבולה. וכן יחשוב שאותה ההרצאה הזרה לרוחו, המקלקלת את תכונתו הרוחנית, היא פועלת כך גם כן על כל בני האדם, על כן נעשה שונא גמור ומבזה אמיץ לאותן ההרצאות הרוחניות שהן חוץ לתחומו, ולא ישכיל ויבין שאף על פי שבאמת הדבר שהוא אסור לו להשקיע את עצמו באותן ההרצאות הזרות, ואם ישקיע את עצמו בהן יאבד את עולמו, לא בשביל כך לא יוכלו אותם השונים ממנו מכל וכל להיות מקבלים מהן עצמם רב תועלת בחיים החמריים והרוחניים.

<h2>[3]</h2>
ההשקפה היונית, שעצם ההויה הוא חיוב שאי אפשר חילופו, אף על פי שיהיה חיוב מושכל, לא חיוב מוכני, מכל מקום עצם החיוב מוכרח לצאת אל הפועל, בלא שום השקפה אם המציאות הוא טוב או רע, ההכרח עושה את שלו. אלא כיון שההשכלה לא תגזור שיצא אל הפועל רק טוב ולא רע, על כן גם לפי ההשקפה הזאת, שההויה היא חיוב מושכל, הרי המציאות היא טובה, ואם ימצא בו רע ברור הדבר שהטוב הוא מכריע אותו, באופן שכדאי הוא לקבל את הרע המועט בשביל הטוב המרובה. אמנם לפי ההשקפה האפיקורית, שהמציאות הוא מחיוב מהכרח מוכני, ואז יכול להיות כולו רע או שיהיה הרע מכריע את הטוב. נעלה משתיהן היא השקפת ישראל, שההויה אינה הכרח מושכל כי אם בחירה מושכלת, והבחירה המושכלת אין קץ ליכולתה, על כן לא ימצא בכללות המציאות כי אם טוב, והרע נעשה רק באופן כזה שיהפך גם הוא לטוב. ואלה המשקיפים על הרע בעין זו, כבר הם קולטים את הטוב העתיד, וממילא מתהפך להם הרע מיד לטוב, לפי שעיקר המציאות היא ידיעתה ורישומה בציורו של המצייר. עדן הנשמה היא השקפה מרוממת זו. [---] [---] השלים עם ההשקפה היונית שיש רע בעולם אלא שהטוב מכריע אותו והוא עודף עליו הרבה, ויחד עם זה נתן מקום לחיוב בהויה, אם לא בכללותה אבל לגדרים מיוחדים ממנה, דהיינו טבע החיוב, כלומר אפשר לה להויה להיות או לא להיות, כפי הנטיה של חופש האלהי, אבל כשתהיה – יש לה הגדרה מיוחדת מצד טבע החיוב שאיננו צריך לפועל, ועל כן אם טבע החיוב היה נותן שהויה בגדרים הללו יש בה רע עודף על הטוב, לא היה החופש האלהי, הטוב והמושכל, נוטה לההוותה. אבל מפני שצפוי הדבר לפני החופש העליון שהטוב הוא מרובה והרע מועט, והמציאות הוא טוב על פי ההכרעה המרובה בשביל רוב טובה, לכן הומצאה ההויה.

<h2>[4]</h2>
כל מה שיש בשכל, יש ברגש דוגמתו. אמנם השכל נשלם בריבוי מחשבה והתבוננות ארוכה, והרגש נקנה בטהרת הלב וטוב המעשים. כשרוח הקודש שופעת על האדם, מרוממת את הרגש שלו לעילוי השכל, וכשהענוה משתרשת בנשמתו, משפלת היא את השכל לחברו יפה עם הרגש, ואז נעשה האדם שלם. וכשפועלים כך על חיי הציבור, מחיים את העולם בתחיה מלאה.

<h2>[5]</h2>
האמונה משמשת בצד הגבוה שלה להעלות את רוח האדם למדרגת אומץ כזה שלא יוכל לבא לה מבלעדה, אבל בצד הנמוך שלה משמשת היא להרך את לב האדם שלא יהיה קשה יותר מדי. רכות הלב היא מצד עצמה אחת מהטינות שהאנושיות משתדלת בהתפתחותה להפטר ממנה, אבל תמיד היא נדרשת לה לקיומה ולשכלולה. מדה זו, השנואה כל כך לכל החפצים בגבורה, כשההשתדלות להסיר מלב האדם את הצד החלש שבאמונה באה בדרך הרמה, כלומר להרים את האדם למעלה העליונה שבה, שבה יש עז וגבורה – אז היא מצלחת. אבל כשהיא באה רק בדרך שלילה, להסיר את הלב מן האמונה, אפילו מצדה החלש, אז מזדמנות סבות אחרות רעות מאד שהן מתפרצות, וסובלת האנושיות מהן הרבה יותר מכל מה שסובלת אפילו מהאמונה הנמוכה.

<h2>[6]</h2>
בתוך חללה של האמונה, גם האמונה הנמוכה יש בה תועלת, אבל להנהיג את החיים אין רשות כי אם להאמונה הגבוהה. ויען שעל פי רוב הרשמיים של האמונה נחלתם היא האמונה הנמוכה, התרבות מגרשת אותם מגבול הנהגת החיים, ואין לדבר תרופה כי אם לשוב להאמונה הגבוהה. "תשובה – תשוב ה"א, הא עילאה" [זוהר].

<h2>[7]</h2>
ד' הוא האלהים, זעיר אנפין ועתיקא כולא חד. מצד הדעות המופשטות אין המוסר מתבסס יפה. אבל זהו רק לכאורה שלפעמים הן סותרות את המוסר, ועל כל פנים אינן מתקשרות עמו, אבל המוסר הטהור והדעות המופשטות ברום מעלתן מתאחדות הן ביחוד גמור, ונמצא שד' הוא האלהים השופט את כל הארץ, אחד הוא מחולל החכמה והיופי.

<h2>[8]</h2>
כל מי שאפשר לו לעסוק בחכמות העולם כולן ואינו עוסק מפני איזה רפיון בנפש, הרי זה ממעט את הצלם, שנאמר כי בצלם אלהים עשה את האדם.

<h2>[9]</h2>
בעיקבא דמשיחא לא יתוקן העולם כי אם על ידי שיתפשטו החכמות בישראל, על ידי ההשתדלות של צדיקים. וכל צדיק שאינו משתדל בתיקון זה, עתיד ליתן על זה דין וחשבון.

<h2>[10]</h2>
חיזוק התורה והאמונה בארץ ישראל בא על ידי קנין החכמות לתלמידי חכמים שבארץ ישראל.

<h2>[11]</h2>
כשפורצים גדרים של דורות הקודמים שעמדו נגד התפשטות החכמות בישראל, לשם שמים, מאירים על ידי זה אורו של משיח, הנקרא בן פרצי. ועל ידי מה שסובלים כל האיומים והבזיונות ומניעות הכבוד הבאים על ידי זה מיראי ד' פשוטים, זוכים לבחינת יחידה, כמו שזוכין במסירת נפש בפועל על קידוש השם, ומכפרים על ידי היסורים הללו על כל העולם כולו, ועונות הדור מתהפכים לזכיות, וסניגורים רבים עומדים על כל חכמי ישראל לזכותם בזכותם את כל ישראל.

<h2>[12]</h2>
הניגוד לישובו של עולם בא על ידי המזיקין המתדבקין בתלמידי חכמים, והני ברכי דרבנן דשלהי מינייהו הוי. וכל מה שהעולם הוא יותר ירוד, אין לצדיקים שום השפעה על העולם המעשי, על כן הם מתרחקים מכל הידיעות וההכשרים הצריכים לישוב העולם, וכנגד זה מתרחקים הם מהשגות עליונות באלהות, שהן מאחדות את השמים ואת הארץ בחוברת. בארץ ישראל עלה החרבן של העולם המעשי למדרגה איומה, עד שאפילו הפרנסה ההכרחית היתה מן הצדקה, על כן נתדבקו כחות רעים רבים בברכי תלמידי חכמים, ועשום לרפויי כח, ונתעלמה ההשגה העליונה וחשקה הבהיר, ולעומתה הנטיה לישוב העולם ולכל החכמות והמכשירים שלה. וזה היה תיקון גדול, לצרף את סיגי האומה והארץ. עתה, בעיקבא דמשיחא, צריכים לתקן עון קלקול זה, ותלמידי חכמים צריכים להתיחד בחכמות וידיעות המודיעות להם את קונם, בהשגות עליונות ובחכמות האמת לאמתת בהירותה. וממילא ישוב כח הגבורה לפעם, לקדש את חכמות החיים כולם, ליחדא שמיא וארעא ביחודא שלים, בשם כל ישראל.

<h2>[13]</h2>
המחשבות היותר מאירות, שהן ממתקות את העולם כולו, אי אפשר לתפס אותן כי אם בעת חידושן וברגע התנוצצות המחשבה שבהן. ואי אפשר לתפסן בכח הזכרון, כי הן למעלה ממנו, כי הזכרון נוצר ביחש הזמן, והמחשבה העליונה היא נצחית, עומדת מאז עדי עד, אין לה יחש לזכרון, ועליה נאמר התעיף עיניך בו ואיננו. וכל תורת האדם היא לבא למדרגה זו, שחייו התמידיים יהיו באותה האורה. וכשיתוקנו כל קלקולי האדם, בסוד תיקון חטא אדם הראשון, יסור להט החרב המתהפכת מגן עדן, ויוכל האדם לבא ולאכול מעץ החיים בלא שום מניעה, וחי לעולם. וגם כעת זוכים בהארה זו בפנים ידועים צדיקי האמת, כל אחד לפי ערכו, ועליהם נאמר עולמך תראה בחייך.

<h2>[14]</h2>
כשנשמה אחת יש בה רעיון חשוך, מחשיכה היא את כל הצלם האנושי לפי הערך, ובשעה שהיא מאירה, האורה מתפשטת בכל.

<h2>[15]</h2>
פגימת השמות היא יסוד כל קלקול, וכל תיקון מוכרח להיות מוּחל בהשלמת השמות ותיקונם. הכרת הדעה העליונה שבאדם היתה בקריאת השמות לאמתתם, ונפילתו היא מתבלטת בטשטושם של השמות. אי אפשר לרומם את הרוח כל זמן שהשמות היסודיים הנם עומדים בשפל. השמות האלהיים צריכים שיפורשו כפי הרוממות העליונה שבהם, ועמהם יתפרשו כל כינוייהם, וכל השמות של הסעיפים הרוחניים, ההרגשיים, המחשביים והמעשיים, המתיחשים להם, הכל צריך לצאת מן המיצר, מן השפלות והבוז שעטתה עליהם האולת שנתכנסה במדה מרובה מבלי דעת. ההבדל התכוני שבין המצב המואר למצב המוחשך, הוא ביחש להכרת היחוש האלהי לאומה, ועמו לכל הנתלה בזה, שהם עולים בעלייתו ויורדים בירידתו. והיה ביום ההוא נאום ד' תקראי אישי ולא תקראי לי עוד בעלי, והסירותי את שמות הבעלים מפיה ולא יזכרו עוד בשמם.

<h2>[16]</h2>
כשהמוסר הטבעי מתגבר בעולם, באיזה צורה שתהיה, חייב כל אדם לקבל לתוכו אותו ממקורו, דהיינו מהתגלותו בעולם, ואת פרטיו יפלס על פי ארחות התורה. אז יעלה בידו המוסר הטהור אמיץ ומזוקק.

<h2>[17]</h2>
כשהצדיקים הגדולים עושים תשובה, מתעלים הם לתוך סוד התשובה של כנסת ישראל כולה, שהיא חוזרת בתשובה על כל מה שסרה מאלהיה מאז היתה לגוי. ואז מתוך שהצדיקים שבים מאהבה גמורה ומתהפכים כל זדונותיהם לזכיות, מתהפכים על ידם כל עונותיה של כנסת ישראל כולה לזכיות, ולפי עוצם העונות כך הזכיות מתגדלות. וכאשר העונות מחטא העגל ולהלאה היו גדולים מאד, על כן אין שיעור לגדולת הזכיות של התשובה הגמורה הבאה על ידי תשובת הצדיקים. ותשובת היחידים מכריעה את כל ישראל לכף זכות, כי באמת עונות הכלל הם גורמים את חטאי הפרט, וגם מה שצדיקים חוטאים לפעמים הכל בא מחטאות הכלל הקדומים, שלא נזדככו עדיין הפרטים מהם לגמרי מתוך שהם מקושרים אל הכלל כולו, על כן תשובתם היא ממש תשובת הכלל.

<h2>[18]</h2>
הצדיקים הגדולים מרגישים בלבם תמיד את הצער של כל העולם כולו, שהוא מצטער הרבה בכללתו על כל קלקוליו. וכל החיים, וכל האדם, וכל פרטים הברואים, שרויים הם בצער גדול מפני הקלקולים שקדמו. והנקודה היותר שורפת שבתוך צער זה הוא הצער הגדול של כנסת ישראל, שאין חקר ושיעור לגודל צרתה ומכאובה, ואין קץ ותכלית ליסורים החמריים והרוחניים של הגלות. ומתוך עומק הצער הזה, המושרש בלבבם של הצדיקים, הנם נדכאים עד אין שיעור וערך, ומתוך דכאותם אינם מקבלים שום שמחה ושום תנחומים מכל דבר שבעולם. כי כל מיני שמחות שבעולם אינן מספיקות כלל להפיג את הצער הגדול הזה. ומתוך שאי אפשר כלל שיסבול אדם יגון נורא כזה שבתוך לבבם של צדיקי אמת מפני צער העולם וצער השכינה, שהיא כנסת ישראל, על כן הם מוצאים נחומים בשמחת השגת התורה, בנועם ד', שאין שיעור למתקו ושמחתו, ורק על ידי אור שמחת ד' יפוג האיום השרוי תמיד בנשמתם הקדושה. אבל מפני ריבוי הצער לא יוכל שפע אור ד' לנוח בלב בקביעות, על כן מתחלף המצב הנפשי של הצדיקים בכל רגע, פעם גובר רוח השמחה בד', ופעם גובר רוח הצער והיגון על צער העולם וצערם של ישראל. אבל מפני שסוף כל סוף כל הצער יהפך לשמחה, והכל הוא לתכלית טוב עליון לאין שיעור, על כן כח השמחה גובר הוא על כח הצער, ובכללות הצדיקים שרויים בשמחה תמיד, אף על פי שגדל כאב הצער בלבבם. ולפעמים יש שאין הצדיק מכיר את מעלתו, ונדמה לו שהוא שרוי במרה שחורה רגילה, ובאמת אין זה כי אם מה שהוא מצטער הרבה בצערו של עולם, ובזה הוא מזכך את העולם הרבה מאד. ולפעמים הצדיק מלא מכשולות ופגמים רבים לפי חשבון נפשו, והכל הוא כדי שיהיה נקבע יפה בלבבו הצער של העולם, ושיהיה משתוקק לתיקון העולם כולו בשמחה, שתבא גדולה והרחבת הדעת בנחת ובשלוה, כראוי לעולם שברא אותו האל הטוב ברוך הוא, שהוא צריך להיות מלא טוב.

<h2>[19]</h2>
יחש גדול יש להעיונים הרוחניים עם העיונים המעשיים. כשהידיעות המוחשיות הן מעטות וקלושות, משתבשים על ידי זה הלמודים הרוחניים, על כן בעל נפש המשתוקק לדעת עליון חייב לקנות לו ידיעות מעשיות מרבות כפי כחו, בין בגופי תורה, בין בכל דבר חכמה מוחשית וסדרי דרך ארץ והליכות החיים.

<h2>[20]</h2>
הצער היותר גדול שבנשמה הוא מה שהיא אינה יכולה להתענג בעונג היותר טבעי לה, שהוא ההתענגות על ד'. תענוג זה דורש הכשר מצד הסביבה, שלא יפרע. השחתת המדות, בערות ומכאובים, מפריעים אותו. הנטיה בעצמה של חפץ העונג על ד', מצלת במדה ידועה מכל אלה הרעות. נטיית החכמה אגודה היא באצילות הנפש החפצה להתענג על ד', שבזה האדם מוצל הבערות. והמדות מתרככות על ידי עדנתה של הנשמה בשאיפתה, והמכאובים הטבעיים, הרוחניים והחמריים, משתקטים.

<h2>[21]</h2>
רוב חילוקי הדעות באים מקוצר דעת. ביחוד במה שנוגע להמושגים הרוחניים, אין הביטויים ההפכיים בענינם שום סימן על סתירה עצמית. כי על פי רוב דוקא המתנגדים היותר גדולים בביטויים, מתכונים הם באמת כונה אחת.

<h2>[22]</h2>
גסה היא מאד הקליפה של מושג עבודת ד' בלב ההמון, ובימינו כבר הגיעה השעה שצריך לדקדקה, כי עוביה המוזר מנשל מאיתנו אברים רבים ויקרים. המושג של רצון ד' צריך להיות מוסבר באופן עדין, וממילא עדין יהי' גם כן כל הערך של מלאת הרצון הזה. 

מה שמחשבין בדבר עצמיות האלהים, ומכוונים לזה במחשבה למרכז העבודה, כלומר למלא את רצונו של אלהים, מצד עצמותו האישית, היא בזמן הזה מאבדת כל סגולה והוד אלהי, והיא משפלת את הנפשות לשפלותה של האליליות הפעוטה, שהיתה מכוונת לעומת הילדות הפראית של האדם. האדם המפותח עולה הוא בהבנתו להכיר שכל מה שאנו פונים אל ההשלמה של ההכרה, של הטוב, של האומץ, של כל הנשגב, בזה אנו רואים את האלהים. העצמיות היא רחוקה מציורנו, ואין אנו מוכנים כלל לחשוב אודותה בדבר אלהים, ולא ליחש לה קישור מעשי ואמוני. הכל אנו צריכים להפנות לעומת המגמות הטובות הניכרות לנו, שהכל הוא גילוי אלהות. רק הספירות יכולות להכנס במחשבה וכוונת הלב, ולא אין סוף, שהוא למעלה מכל רעיון, והכל מוכיח עליו ושוקק לו בדומיה.

<h2>[23]</h2>
האמונה נופלת, קובלים רבים, ואיכה לא תיפול, כיון שאין למדים את חכמתה. כבר נשתקע הדבר מלחשוב שישנה במציאות חכמת האמונה, וכל דבר שאין חכמתו נלמדת בממלכת הרוח מוכרח הוא לפול, והמניעות מללמוד חכמת האמונה גדלו למאד. הנה בכלל, על החכמות הרוחניות וחכמת המוסר בכללן גם כן עובר זה הכוס, שרבים חושבים שאינן צריכות לימוד, עד שעקרי התורה ושרשיה גרועים אצלם משיחת חולין של תלמיד חכם, אבל לא בא הדבר למדה זו שיאמר שהלימוד יזיק לאותו הדבר הנלמד. מתוכחים הם חכמי המוסר, למשל, עם הממאנים להכנס בלימוד זה, באים עליהם בטענות שכליות להוכיח להם שסיבת טעותם היא מה שחושבים שהקליטה של יסודי הענינים המוסריים הנמצאת בטבע בנפש האדם כבר היא מספקת, ואין צריך עוד לימוד. מבארים להם שלא כן הוא, שלימוד הרבה צריך כדי לבא לידי ידיעה אמיתית של הפרטים, וקל וחומר לידי קנין שלם שלהם. ויש על כל פנים מעט תקוה לנצח, אולי ישים על ליבו איזה איש, שעל כל פנים הרי הפסד גדול אין כאן, ואולי האמת היא שיש מה ללמוד, וינסה את כחו וילמד, ואז הלא ימצא, כל מה שילמד יותר, שיש יותר ויותר מה ללמוד. אבל גורל חכמת האמונה הוא עוד גרוע. על ידי העדר הלימוד הוכרחה להשתרש הדעה שיש איסור וסכנה עצומה בלימודה של חכמת האמונה, ושאין טוב יותר לאמונה מלהניחה שוממה, בלא עיבוד, בלא פיתוח והפרחה. ובזה החשכה מתגברת, המעשים מתעוותים והדעות מיטפשות, וכנסת ישראל נמוגה ביגונה. על כן אנו חייבים לגדע כל בריחי הברזל, ולהראות בפועל בעולם שישנה חכמת האמונה במציאות, ושיש מה ללמוד, ויותר מכל – שאין שום סכנה ללמוד, ושהסכנה היותר איומה היא בהעדר הלימוד של האמונה.

<h2>[24]</h2>
הה כמה גדולה היא הצרה, שהדברים הגדולים נתישנו אצלנו עד אשר לא נאבה לפנות להם. חושבים אנו כאילו כבר מלאנו את תפקידם, מפני שנאמרו מפי גדולים מאות שנים לפני זה. שמענו מפי קדמונים, שתכלית הכל הוא השגת השם יתברך לפי כח האדם. שמענו, והאומרים גדולים הם באמת, וגדולים הם לנו. אבל מה אנו עושים, וכי צעדנו גם צעד אחד לבא למדה זו, וכי מחפשים אנו עצות איך לבא להשגת השם יתברך לפי היכולת שיש לנו. האם עוסקים אנו בחיוב הנמרץ לפי זה להגדיל את זה היכולת. לא, הכל נתכוץ אצלנו במין חרדיות צנומה, הקרובה לעבודה זרה גסה הרבה יותר ממה שהיא קרובה לעבודת ד' האמתית, "כיון שפורש אדם מן התורה מיד הוא נדבק בעבודה זרה". לא נוכל לחשות, ולא נחשה. שמים וארץ נרעיש, וחכמת האמונה מוכרחת היא לשוב ולהיות נלמדת בישראל בהרחבה ובקביעות, בשמחה ובטהרה, כימי עולם וכשנים קדמוניות.

<h2>[25]</h2>
כל זמן שלא נזדקק רצון האדם לאהבת הטוב המוחלט בקרבו, בצדו הפנימי של הרצון, לא יוכל לבא לשום עבודה טהורה. הצד הפנימי שבחשק הטוב הוא, שיהיה משער שהטוב היותר נחמד לו הוא, שבלבבו ימשל ציור ההטבה לכל, לכל יחיד שבכל ולכללות הכל, ושיהיה ברור לו שחשק זה הוא היותר נעלה והמרכז העקרי שבנטיותיו הרוחניות. והצד החיצון הוא, שימצא בעצמו אזירת כח והתעוררות מעשית לגשם את כמה שיוכל מהטוב הכללי הזה בפועל, בעולם החיים והמציאות. וכל מה שיעלה במחשבה שמימיית זאת ידע שכל מעשיו הם לשם שמים.

<h2>[26]</h2>
עיקר העליה צומח מההארה הכללית של הטוב הזורחת בנשמה, אף על פי שאינו יודע עדיין איך יעשה על פיה מעשים ואיך יפרט מחשבות, מכל מקום אחר כך, כשמסתלקת הארה עליונה זאת, הפרטים זורחים ומתנוצצים, ואז מתחלת שעת העבודה המעשית והפרטת הפרטים.

<h2>[27]</h2>
ישנם צדיקים כאלה שנופלים ממדרגתם רק בשביל מה שאינם מאמינים בכח קדושת עצמם, והתשובה שלהם צריכה להיות להגביה לבם מאד בדרכי ד'.

<h2>[28]</h2>
צריך להיות בטוח שעל ידי התעמקות בפרטי תורה יגדל כח הקדושה שבנשמתו.

<h2>[29]</h2>
הנטיה הטהורה אינה סובלת רעיון מעורפל, וערפיליות המחשבה באה מגריעות המעשים וסיגי המדות. על כן הכרח הוא לתכלית הזיכוך הנשמתי במעמד הרוחני, לזכך את המדות ולדקדק שיהיו המעשים טהורים.

<h2>[30]</h2>
אף על פי שיש מניעות עצומות המונעות מתשובה, מכל מקום הצדיק מתגבר על הכל ושב בתשובה שלמה, כדי שלא יהיו עונותיו מונעים את השכלתו העליונה.

<h2>[31]</h2>
אין לדקדק בתשובה על ההדרגה, כמו שמדקדקים ביושר המעשים לכתחילה, כי על פי רוב צריכים לדלג כמה מדרגות כדי לשוב אל המקום שעמדו עליו לפני הנפילה.

<h2>[32]</h2>
אין לעכב את התשובה מכל מניעה רוחנית, וקל וחומר גשמית, ואפילו כשהוא רואה שאיננו שב מכמה ענינים שאין עליהם שום התנצלות, מכל מקום ישוב בשמחה מכל מה שלבו נודבו לשוב מהם.

<h2>[33]</h2>
כששבים בתשובה שלמה אפשר אחר כך לחשוב מחשבות ארוכות. וכל זמן שהתשובה היא מפוקפקת, המחשבות הרוחניות הנן רק בגדר רצוא ושוב, בהערות קטנות ומופסקות.

<h2>[34]</h2>
לעולם צריך לדבר ולחשוב על דבר הדברים הראשיים והיסודיים, ואז מוצאים בהם תמיד חדשות רבות, אבל כשסוברים שהם דברים ישנים ואין מה לחשוב בהם עוד, משתבשים הרעיונות גם בדברים הפרטיים.

<h2>[35]</h2>
לעולם צריכים אנו לעסוק בהבאת השלום הרוחני שבין הדעות, יותר עוד ממה שאנו עסוקים בהשלום החומרי שבין איש לחברו, כי רק השלום הרוחני מביא להשלום החמרי.

<h2>[36]</h2>
הכרח הוא לאוהב השלמות האמיתי לנער מלבו כל אבק הגאוה, שהיא מסלקת את כל הוד הרוח. וכשתסולק הגאוה מפני ההכרה הפנימית שעם זוהמתה אי אפשר לבא אל השלמות האמיתי שהיא המגמה האנושית, תסולק בסילוק טהור, ותשאיר אחריה רושם של שמחה המחובר עם שפלות הרוח האמיתי.

<h2>[37]</h2>
כל זמן שהגאוה היא בלב, אי אפשר לשוב בתשובה ואי אפשר להשכיל כל שכל טהור.

<h2>[38]</h2>
אין בכל המדות הרעות מדה המגשמת את האדם, עד שאיננו יכול לרומם את רוחו להדר הרוחניות, כמו הגאוה. 

<h2>[39]</h2>
כל מי שסבל הרבה מגאותו בחומריות ורוחניות, הוא יודע יותר איך לשנאתה. 

<h2>[40]</h2>
כל מי שמשתוקק יותר לאור ד' שיאיר על נשמתו, ימאס בגאוה, עד שתהיה סרוחה בעיניו בחוש ממש.

<h2>[41]</h2>
כשמתרוממים מעל כל קלקולי החיים שעברו על העולם, מתרוממים גם כן מעל כל האותיות שבתורה. אבל אז דוקא מוצאים את שרשי האותיות ברום עולמם, ומכירים מתוך כך את זיום גם בהיותם מתלבשים בענפיהם.

<h2>[42]</h2>
לפי אותה המדה שהחיים הטבעיים לקויים הם בגוף וברוח, כך התורה מתלבשת בלבושים של חולשה המעוררים זועה בנפשות. על כן צריך לשוב אל הטבע החומרי והרוחני, כדי לחזק את אור החיים של כל רוממות קודש.

<h2>[43]</h2>
הבריאות הגופנית היא עבודה, שכבר עמדו עליה כל טובי האנושיות כמה היא צריכה להיות נעבדת ומסוייגת. לא פחות ממנה היא הבריאות הרוחנית, ההרגשות הנפשיות כולן, שתהיינה במצבן הנורמלי. הרגשת היופי, האהבה, נטיית הגבורה, חשק החיים הבריאים, כל אלה צריכים עבודה רוחנית וחמרית מרובה לבססם יפה, ולבססם באופן כזה שיעשו מותאמים על כל המגמות העליונות של חיי הרוח העליונים, שהם חיי ההכרה והמוסר, שכל הבריאות הגופנית והרוחנית היא רק בסיס הגון להם.

<h2>[44]</h2>
כשמכירים את החיים יפה, אוהבים אותם כראוי. וכשאהבת החיים מספקת לשאיפת המשכתם, אין צורך ביראת המות לסייע את עמדת החיים. אבל כשהכרת החיים מתטשטשת, נעשו החיים שנואים, ואי אפשר לשמור אותם כי אם ביראת המות, שהיא מקור כל ההזיות הנלעגות כולן שרוב בני אדם הנם תפוסים בהם.

<h2>[45]</h2>
יסוד השלמות המוסרית הוא שהזמנים של עליית הנשמה, שבהם האדם חפץ להיות טוב מאד, יפעלו גם כן על הנפש אחרי אשר עברו, והחיים הרגילים יהיו משוקים בגניזה מטל של חיים של זמן העליה, שזה יעלה בידי האדם לפי אותה המדה שמעשיו לא יהיו מבדילים בין העליה העליונה ובין עצמות נפשו בהאופי של התגלותה הרגילה.

<h2>[46]</h2>
יש צער בעולם שאינו יכול להתמלאות, כי אם כשיתוקן העולם כולו.

<h2>[47]</h2>
ישנם צדיקים שצמאים הם מאד להתגלות אור אלהים בלבבם, וחפצים הם להגות את השם באותיותיו, כדי להמלאות מזיוו, אבל שבים הם לאחור מפני שהם יודעים שאי אפשר שיגלה להם אור גדול כזה שהיה במקדש, שיבנה במהרה בימינו. להשקיט מעט את צערם הם מזכירים לפחות את השמות המורשים להזכיר בלא כינוי והקטנה, בעת שמדברים הם בדבר התגלות האלהות שבהם, וקוראים בשם אלהים בלא חילוף האותיות הרגיל להכתב ולהאמר אלקים, וכותבים שם ההויה בקדושה במקום הצורך, ולפחות שם אדנות כמו שהוא, ואינם יכולים להסתפק בהסימנים הנהוגים להכתב בהם השם, כמו אות הד' או הה', כי שואפים הם ומשתוקקים להגילוי היותר אפשרי של האור האלהי בכל [עמקו].

<h2>[48]</h2>
לא נקומם את הריסות האמונה כי אם כשנעקור מקרב האופק שלה את כל הסילונים הממאירים שנתרבו עליה מאפס דעת ועבודה. אין רגע שאנו פטורים מזיקוק הדעות. הכפירה יש לה זכות הקיום, מפני שהיא צריכה לעכל את הזוהמא שנתדבקה באמונה.

<h2>[49]</h2>
האמונה היא טהורה כשהיא מלאה רגש פנימי, בלא אונאה עצמית, בלא פניות זרות. אף על פי שאינה כל כך רחבה בהשכלה, אינה מעכבת, ומכל מקום כל מי שחונן בשכל, לא יוכל להסתפק בלא הגיון שכלי, ואצלו לא תקום תמימות האמונה כי אם כשתתחבר עם אור הדעת. ואם ימאס זה את הדעת, תהיה אמונתו מלאה תוך ומרמה.

<h2>[50]</h2>
האמונה בטהרתה תצא דוקא על ידי אפשרות של כפירה בלא שום הגבלה.

<h2>[51]</h2>
ההגדרה הותרה במבטא ובפועל בפנים ידועים באלהות כדי לשבר את האוזן מה שהיא יכולה לשמע, כדי לחנך את האנושיות במה שהוא נשא ונשגב.

<h2>[52]</h2>
תחילת השער העליון לדעת אלהים הוא להודע באמת איך האדם הוא מאושר אושר רוחני נעלה על ידי הכרת אלהים, שהיא הכרת הטוב. אבל כאשר הטוב הזה הוא טוב מוחלט, רק כשהוא אמת מוחלט, על כן האדם הולך ומתעלה בהכרת אמת גדולה זו של דעת אלהים.

<h2>[53]</h2>
האושר היותר נעלה הנובע מדעת אלהים, הוא טהרת המדות. אין לנו עכשיו מושג נכון מהרע המלפף את האדם הטבעי, מתאותיו הסוערות ומרעתו הבהמית, עד אשר לפעמים יושם ספק גם בהאושר של המוסר, מפני שאין אנו רואים כלל מה הוא ההיפוך הגמור מן המוסר. אבל צריכים אנו להביט על השדרות הרעות של בני אדם ועל התקופות הנמוכות, לדעת את אורח חייהם, ונדע אז כמה פעלה דעת אלהים לזכך את האדם. ומזה נכיר כי דרך צירוף זה לא יתכן לעזוב אותה, לא בשביל ההכרח לבד, אלא בשביל העילוי הגנוז בתוכה גם להמפותחים שבבני אדם, שגם בהם יש מה לצרף הרבה מאד.

<h2>[54]</h2>
באין הכרות של אמונה אין מקום לשום קנין מקניני החיים והתרבות האנושי. אמנם כפי גודל ההכרה בהכרחם של הקנינים הללו בארחות החיים, כך מתבססת היא האמונה.

<h2>[55]</h2>
הענפים נותנים לפעמים חיים ואומץ אל השרשים.

<h2>[56]</h2>
הזיכוך המוסרי מביא גבורה עליונה.

<h2>[57]</h2>
את כל המעלות היותר עליונות, בין המחשביות בין ההרגשיות וגם המעשיות, צריך לקשרן בקשר של האמונה הפשוטה, הקודמת בתמותה בלב מימי הילדות, כי בתמציתה הפנימית היא יותר נשגבה מכל מה שנלמד ונהגה.

<h2>[58]</h2>
הפחדים הציוריים לא יצרפו את האדם צירוף גמור, אבל יעזרוהו לפעמים לצאת מיון מצולה של חטאים קשים מאד.

<h2>[59]</h2>
לפעמים יצייר אדם לעצמו, כאילו אין שום פחד לנגד עיניו, וישליט בקרבו את האהבה החפשית של נטייתו הטבעית הרוחנית בלי שום מועקה, אז יעלה ברגעי חופש ההם בכמה מעלות ששום חשבון הרצוף עבדות וחלחלה לא היה יכול להגיע אותו אליו.

<h2>[60]</h2>
על ידי מה שאדם פוגם בעולם העשיה על ידי חטאים, קשה לו להעמיק בפרטי הלכות, ונוטה יותר לעיונים רוחניים. אמנם באמת זהו תיקונו, שיתעלה ברוחניות הרבה, וממילא יתוקנו פרטי העשיה על ידי תגבורת אור החסד שבשפע החכמה.

<h2>[61]</h2>
לפעמים האדם שרוי בחושך גדול, ורפיון רוח מאד, ואינו יכול להתחזק כי אם על ידי מה שילקט רעיונות מספרי חול, ולפעמים מספרים היותר חיצונים ויקרבם אל הקדושה. אמנם לעבודה זו צריך שיהיה האדם טהור בלבבו, ויסכים לתשובה שלמה, ולכונן מעשיו כולם לשם שמים בתכלית הטוהר.

<h2>[62]</h2>
גבורת החפץ היא המתנה היותר עליונה, הניתנת להמדקדקים הרבה במעשיהם בתמימות גמורה.

<h2>[63]</h2>
כשהאדם פועל איזה דבר של שלימות, בין במחשבה בין במעשה, צריך לשמח בחלקו, ולא ירדוף אחר דבר אחר אז, כי כל העולם כולו מתקפל לפניו אז דוקא בפרט זה.

<h2>[64]</h2>
כשעולה רעיון מפוזר בלבו של אדם, שאינו יכול לצמצם עצמו במקום אחד, אז ידע שהוא צריך לקבץ נקודות טובות מעברים שונים, ולעשותן לנקודה חשובה אחת.

<h2>[65]</h2>
האדם צריך להתיאש מכבוד המדומה ולרדוף אחרי הכבוד הפנימי.

<h2>[66]</h2>
היראה האלהית נכנסת בלבו של אדם בכח גדול תיכף כשבא לחקור ולהתבונן בענינים האלהיים, אבל יראה זו בעצמה היא מקדרת את המחשבה עד שמונעת את צלילות השכל. על כן צריך האדם שיתגבר בבטחון גדול ואומץ לב, באופן שתתהפך היראה למדת גבורה, והפחד המרפה את הלב יסור, ואז ישגב השכל בבהירות גדולה, ויגיע למבוקש ההשגה העליונה.

<h2>[67]</h2>
בכלל דעת ד' היא גם כן דעת כל המציאות לאמתתו לכל סעיפיה, כפי היכולת לאדם. על כן דעת הטבע לכל סעיפיה, גיאוגרפיה והתכונה, הרפואה וחכמת הנפש, תכונות העמים וכל הנלוה להם, הכל הנם מכלל דעת ד', והם עצמם אהבת ד' הם, ומביאים גם כן לאהבה העליונה הזכה בכללות האנושיות. וכל מה שיהיה המחקר יותר חפשי, יש בו יותר משום דעת ד', ויותר מביא אליו.

<h2>[68]</h2>
כל הפגמים אינם כי אם בדרך השאלה, כי באמת הכל הוא טוב, ואין רע בכללות כלל, אלא שמה שגורם להגברת הטוב הוא טוב מוחלט, ומה שגורם למיעוטו זהו רע, אבל באמת איננו כי אם מיעוט הטוב. כשחכמי לב טהורי נפש מבינים זה הם מתחזקים, וכל יאוש סר מהם, ושכאוילים שומעים דברים כאלה נעשים קלי דעת ומקולקלים במעשיהם. על כן אסור לגלות שום דבר מכל מה שמסתעף מרז זה הגדול מאד לפני תלמידים שאינם מהוגנים.

<h2>[69]</h2>
כל מי שאפשר לו להיות שרוי באורה גדולה, ומסתפק בקטנה, הרי הוא מאבד את טובו, וצלמו משתנה לחושך. ומזה באים כל קלקולי המדות והדעות, שישנם הרבה אנשים שהם עסוקים במה שהוא נמוך הרבה ממדרגתם, ולא ידעו כלל את מעלתם, ועל כן הם נבוכים, וחסרי טעם בעצם חייהם.

<h2>[70]</h2>
מי שעלתה בידו תכונת החסד, והוא מכוונה עם הרגש הנותן מדה לפעולתה, כדי שלא תתפזר במקום הזר ותאבד ממקום הקרוב, דהיינו שלא תתפשט יותר מדי חוץ מגבול ישראל כדי שישאר כחה לישראל תחילה.

<h2>[71]</h2>
אחי היקרים, כל אשר באו לשבת על אדמת הקודש, ורעיון של בנין האומה ותחייתה בארץ אבות, בהוה ולעתיד, חי בלבבם. ימים רבים מונחים דברי אלה, שאני חפץ להגידם בזה, כאבן מעמסה על לבבי, כמה זמנים היו שכבר החלטתי להחל ולדבר, וניחמתי, כי ראיתי שאין עת לדבר. וכמה פעמים החל הנחם לדכאני על אשר אתפייס עם דיחוי של חולשה זו הגורמת את דמייתי...

<h2>[72]</h2>
חכמת המוסר לא תוכל לפרח אם תהיה לה רק מטרה אחת – לעמוד נגד הרצון הטבעי שבאדם. כי לפעמים הרבה טוב גנוז דוקא ברצון הטבעי, וכשמחלישים את הנטיה הטבעית ממרוצתה מאבדים את המוסר עצמו ומקלקלים את כחו. על כן המוסר מוכרח להיות מבונה על פי הכרה בערך הטוב וביסודי התכונות הנפשיות, לדעת מה אלה הן הנטיות שבהן צריכים לעמוד נגד נטיית הרצון וחופשו, ומה הנה הנטיות שכל טובן יבא רק על ידי מסירתן לתוך החופש הרצוני כמו שהוא קבוע בטבע האדם.

<h2>[73]</h2>
המעולים והמזוקקים שבבני אדם יש להם סכום גדול של רצונות טובים טבעיים, שדוקא במהלכם החפשי ישפיעו לטובה על המוסר, וכשיעצרו אותם מטעם המוסר יאבדו מהם ומהעולם טובה רבה.

<h2>[74]</h2>
האושר היותר גדול הוא, כשהאדם מרגיש באמת בנקודת נשמתו הפנימית שהוא משתוקק תמיד לטוב ולאמת, שהכל הוא בכלל טוב או בכלל אמת, וזוהי תשוקת אהבת ד'.

<h2>[75]</h2>
כשהדעות הן מגושמות מפני מיעוט ההסתכלות השכליית, מתגשמת העבודה ותפילה, והרעיונות המתדבקים עמן מטמטמים הם את הלב, עד אשר הדבר מביא שבעלי שכל ימאסו בעבודה. וזהו חטא חילול השם הנורא ואיום מאד. התפילה כל זמן שהיא אינה מובנת כלל, כי אם מורגשת, הרי היא טובה ורצויה. אבל כיון שההבנה מתחלת, צריכה שתהיה הבנה ברורה, וכיון שהיא הבנה מטושטשת, משפלת היא את הנפש ומחלשת גם כן את כח הגוף, ומביאה גם כן לידי כאב לב, כחק לעיון תפילה. אמנם העיון הטוב והבהיר שבתפילה מביא לידי ההבנה של הרגש, וכשמבינים עד היכן עומק הרגש מגיע ועד היכן הוא מעלה את האמת, אז מתרוממת התפילה, והיא מרוממת גם כן בכחה את האדם המתפלל. ההבנה ההרגשית אינה צריכה ליחש להתפילה פעולות בעולם החיצוני, דיה שהיא מחוללת רב טוב בעולם הפנימי, מעדנת את הרגשות, מעלה את החפץ לאידיאלים רצויים מאד, ומשיאה את הדעה לאור האלהות. אבל ההבנה של הבינה, מכוונת את דעתה לצד יותר ריאלי. היא מסתכלת איך העולם החיצוני מקושר הוא עם העולם הפנימי, ואיך השינויים לטובה שבעולם הפנימי מחוללים הם שינויים בעולם החיצוני. ולא עוד שבאים על ידי זה למדת ההסתכלות היותר עליונה, עד שאין שם חילוק כלל בין העולמות הללו, החיצוני והפנימי, ונמצא שכל מה שנפעל לטובה נפעל הוא בכל אמתת המציאות.

<h2>[76]</h2>
ותפארתו עבור על פשע. מהות התפארת היא התכנסות כל הגוונים בחטיבה נאותה, שכולם עושים יחד את הציור היותר נאה ומלבב. החקים הקבועים הם מציירים את סדר החיים החמריים והרוחניים בקביעות. יוצא לפעמים מן הכלל זמן אחד, שמתקבצים הרבה כשלונות קודמים בהבנת החקים, וביותר בההרגשות המתלוות עמם, עד שהכרח הוא שימצאו מורדים, נושאים יד ברמה. ואחר כך על ידי ההתפרצות מתחדשים הרעיונות, והחקים מתמתקים, וההרגשות חוזרות לאיתן טהרתן, והמלך שהכל הוא מקיף, והטוב הכללי הוא כל מגמתו, עובר הוא על פשע של המורדים ונושאים יד למרום, וזהו תפארתו. ומפשע נהפך שפע, ששפע עדין, חדש ומחיה, יוסד אחר כך על כל הדעות, הרגשות, הרעיונות, המעשים וכל סדרי החיים, ומכירים אז הכל שאלמלא אותם הפושעים, שבשלילתם גרמו אורה, שימת הלב ותסיסת הרעיון, לא היה אפשר כלל שרוח טובה וחדשה כזאת תעמד ותחזיק מעמד. אף על פי שהפושעים הינם כח שלילי, ועיקר החיים בא תמיד מכחם של צדיקים, שומרי מוסר וחק ומתיחסים אליהם בכל רחשי אהבה ויראת הכבוד, המשימים עצמם כשור לעול וכחמור למשא בעבודת ד' הפשוטה והרוממה יחד, מכל מקום גם הפשע הועיל הרבה לחדש צורה חדשה, טובה ועדינה, וזוהר חיים חדש בכל הטוב של החיוב ועמק הקודש. וגדולת תפארת הקודש מתעלה על כל, ושפע האושר הטוב הכולל כל, העושה טוב מכל תנועה שיש בה איזה גרעין נסתר של טוב, עובר הוא בגודל תפארתו על הפשע, ומצרף את עיקר הוייתו אל התיקון הכללי הנמסך על ידי ההסתערות המהרסת, אל הבנין היותר קיים ועומד לעד בחסן עוזו ורוממות תפארתו. והמסתכל בההנהגה העליונה, וזוכה למדת עובר על פשע, מתמלא הוא גבורה עזיזה עד למאד, ועדינות נפש, וחסד כביר השוטף כנחל איתן על כל, ונעשה אהוב למטה ונחמד למעלה, ואוהב להצדיק את כל.

<h2>[77]</h2>
על ידי מה שאין משתדלים להרחיב את התענוגים הרוחניים בכשרות, כמו עונג היופי והשיר, לפרקים ידועים, נופלים לתאוות גסות של אכילה גסה וכיוצא בהם. על כן אחד מדרכי התשובה הכללית הוא ההרגל בעונג רוחני כשר ומפואר, בהרחבת הדעת, שכשהוא מתחבר עם קדושת המעשים והדעות הוא מעלה את כל העכירות שבנפש הבהמית שבאדם לצד העליון והטוב, והחושך נהפך לאור גדול. אבל לא יוכלו להשיג דברים קדושים כאלה, כי אם האנשים שכל חפצם הוא להיות מקושרים אל הטוב האמיתי ולהרבות טוב כללי בעולם, בלא שום נטיה של חולשה ושל שקר.

<h2>[78]</h2>
גם אם הבקורת בעניני אמונה תהיה פעמים רבות צדיקה במשפטה ביחש להמחזות החיצוניות, לסדרי המאורעות וגופן של המעשים, אבל לעולם תהיה התמצית של המשפט שהיא מוציאה משפט מעוקל. כי דוקא על ידי ההתלבשות בלבוש של הקבלה ושל האמונה הפשוטה, יצא התמצית האמיתי, שהוא צורת החיים הפנימיים. אמנם הצדיקים הגדולים, שהם החכמים היותר מעולים, ישיגו את התמצית הפנימי של האמונה כמו שהוא יוצא על ידי כל העיטופים של ההגדות והמסורת היותר פשוטה – דוקא על ידי התעמקות ידיעתם בסדרי הבקורת היותר חפשית שבעולם. ואז הם מחיים את הלבבות באור החיים של חכמתם, וממלאים את העולם כולו אמת ואמונה וחסד עליון.

<h2>[79]</h2>
לפעמים מתגלה בצדיקים גדולים תשוקה גדולה שיכירו הכל את מעלתם ושיאמינו בקדושתם. ואין תשוקה זו באה כלל משום גסות הרוח או אהבת כבוד המדומה, כי אם מפני החשק הפנימי של התפשטות האור והטוב שבהם על חוג היותר רחב האפשרי. וזהו מעין התשוקה של הופעת החכמה על ידי המצאות טובות וספרים טובים, שכשהיא אידיאלית היא עומדת בנקודה היותר עליונה שבאור הנשמה האלהית. מובן הדבר שתשוקה זו צריכה שימור מרובה מאד, כי כל היסוד של החסידות העליונה, העולה ממעל להגבלת החוקים החיצונים, היא צריכה שמירה כפי גודל מעלתה. שמרה נפשי כי חסיד אני.

<h2>[80]</h2>
כשמסתכלים בתכונת הטוב העליון שהנשמה חושקת, עולים על המדרגה העליונה יותר מהטוב המגולה בפשטי תורה. ומתוך זאת ההארה, התכונה הפשטית של תורה מאירה יותר, וסודות רבים מתגלים בבהירות עליונה. ואף על פי שפשטה של תורה היא לפי הנדרש לתכונת האדם הירודה, מכל מקום בקרבה גנוז אור נשגב ההולך אל שאיפת האורה העליונה, המתעלה מכל ירידותיו של האדם בכללו ובפרטיו. ועיני זעיר אנפין מאירין על ידי הארת אריך אנפין, במילוי ושפע נשגב המלא חסדים גלויים ומעדנים לאין קץ. המדות השפלות שיש בקנאות האמונה הנמוכה, באות הן מחסרון כח ההארה העליונה. וכשהיא מאירה, היא ממתקת את הקנאות ממרירותה, ועל ידי זה הקנאות עצמה מתקדשת ומתגדלת, אלא שהיא פורשת מזוהמת הרשעה שלה.

<h2>[81]</h2>
עיקר מגמת הדרכת האמונה היא לבסס את כח המדמה בטהרת השכל והמוסר. וכל המרים יד בכח המדמה להרסו מסגנונו המיוחד לצורך המוסר ובסיס השכל, בין שהוא משפיל אותו ממדרגתו, בין שהוא רוצה להעמידו במדרגת השכל הטהור, הרי הוא משחית. כי לעד לא יעמוד כח המדמה כי אם בגבולו וערכו, והוא גורם חשוב מאד בהליכות החיים, ועל פי ההשכלה העליונה המתעלה מכל גדרי שכל ודמיון, הרי הבנין הזה של כח המדמה ומשטריו ממשי ממש, וכשהאדם הוא בריא בכל כחותיו גם כחו המדמה הוא שלם ורענן. וכמו כן האומה, כשהיא שלמה, כח המדמה שלה שלם הוא אז ופועל בה בשלמותו, ואז האמונה מתחזקת ומחזקת היא את כל כחותיו. ואין זה ממעט את שלטון השכל, כי אם מרבה.

<h2>[82]</h2>
הנטיה לצייר שיש מה שהוא למעלה מן השכל, היא מחזקת את הרוח. אבל אם תטה לצייר בשכל מה שהוא למעלה מן השכל, אז תחולל שברון לב וחלישות רוח.

<h2>[83]</h2>
צריך להשכיל, שאפילו בתוכן נמוך, בפרטיו נמצא הרבה מזון שכלי, וקל וחומר בנושא גבוה.

<h2>[84]</h2>
כשמעיינים בדברים נעלים, צריכים להחליט שכמה דברים יהיו בלתי מובנים כלל, וכמה מהם מובנים רק למחצה ולשליש ולרביע ופחות מזה, ולדעת שאי ההבנה תצער ותכאיב לפעמים הרבה מאד, ועם כל זה להתגבר ולא לעזוב את הלימוד הנשגב, ורק בהמשך הזמן יראה את האחרית הטובה שיש בזה.

<h2>[85]</h2>
כל רגע שמתרומם האדם על ידי הארה רוחנית, מושכת היא אחריה כמה זמנים של גדולת הרוח. ואפילו כשכבר עבר הרושם הנכר מהגדולה, מכל מקום היא עושה את פעולתה בגניזה.

<h2>[86]</h2>
כל מה שיש בספרים ונכנס בדבורים מן האמונה, אינם כי אם דרכי הסבר, שיותר נח להביא על ידם אל התמצית הפנימי של כל מה שהוא נשגב מכל הגיון ודיבור, אבל אינם לעולם תכלית בפני עצמם. על כן יוכלו להמצא אנשים שאין להם כל יחש לכל הנאמר מן האמונה, ומכל מקום הם מלאים עם התמצית הפנימי שלה, והם בעצמם אינם מכירים את גדולתם, והם הם כל האנשים שלמרות הריסות אמונתם עשו מעשים טובים כבירים. אלה הם הרעים מבחוץ וטובים מבפנים, המכוונים לרוח דרא דעקבא דמשיחא דאיהו ביש מלבר וטב מלגו, בחינת החמור, הטמא בשני סימניו, ומכל מקום בתוכיותו גנוזה קדושה שמתוך כך הוא קדוש בבכורה, ונעלה הוא בזה מגדר הטהרה החולית.

<h2>[87]</h2>
בנשמתנו פנימה נמצאת הכנה לדעת אלהים בצורה נשגבה מאד, בתכונה העוברת כל גבול, המרוממת בשלמותה מכל ציור. וכשם שנמצאת בנו ההכנה לדעת זו, כן נמצא בנו גם כן צמאון כביר לזה, והרגשה אדירה שכל חיינו רק אז הם מקבלים את צביונם ההגון להם – כשהם עולים למעלה זו להיות בהם מאיר ניצוץ זה של ההכנה לדעת אלהים המרוממת. מהכשרון המדעי שלנו, הנוטל את רכושו מהחושים, שבא גם הוא לספק לנו את צרכנו של דעת אלהים על ידי הכרת הבורא על ידי הבריאה, לא נוכל לקבל את כל מה שלבנו שואף וחושק, כי לא יוכל המדע ההגיוני לתן לנו מצד הבריאה אותו הגודל שאנו חשים בקרבנו מצד הכרתנו העצמית. על כן אם נבא לסמך רק על בינתנו, תשאר הנפש בקרבנו ריקה, כי את צמאוננו לגודל הדעה האלהית לא תשביר, וימצא תמיד איזה דבר החוצץ בין צמאוננו הפנימי ובין ההגיון המדעי, עד אשר האנשים אשר יקשיחו את לבם מהכרתם הפנימית ויאמרו למצא בההגיון המדעי הדן מהיצירה על יוצרה את מציאות אלהים, יבאו לסוף לידי טמטום הלב, שאחריתו היא כפירה מנוולת, שהיא נולדת מפני חסרון המנוחה שבנפשם, הנולד מפני הניגוד שיש בין השיגוב של הצמאון הפנימי ובין ההוראה של השכל ההגיוני, שממדד את דעת אלהים לפי ערכה של הבריאה. הדרך הסלולה לתיקון חסרון זה, הוא להודיע בבירור שאין ההגיון בא למלאות את כל צמאוננו. אנו משתמשים בו רק מפני שיש בו גם כן כמה ניצוצות של אורה, ומפני שהוא מתקרב כפי כחו לאותו הרגש הפנימי שעל ידו אנו מכירים את השיגוב העליון. כשהוא נערך בערך זה, לעולם יתן את פריו לברכה, ועם פעלו יעזר עזר עקרי בההכרה הפנימית המתעלה ממנו, הנוטלת את עוזה מכחותיה הרוחניים בקרבה פנימה. וחיבור הכחות הללו, של ההכרה הפנימית עם ההגיון העולמי, יטיב מאד את מעמד הנשמה ביחושה לדעת אלהים, וההקטנה הנמצאת בטיבו של ההגיון יעשה את תכונת דעת אלהים המתרוממת מכל גבול לדבר שימושי, שחיי היחיד והחברה יהיו יכולים להשתמש לאורה.

<h2>[88]</h2>
כמה גדול הוא הצורך לדבר הרבה בדבר דעת אלהים, בכמה צורות וכמה דרכי הסבר לאין קץ. הרי אנו רואים שדבר המקיף את החיים כולם, אף על פי שיהיה כבר נאמר ונשנה, נמצאים בו תמיד חדשות מדעיות, וביותר חדשות פיוטיות, הנותנות בחידושן תמיד חיים לרבים. משל על זה הוא חזיון האהבה, שישאר חדש לעולם, וכל בעל כשרון מוצא בו תמיד מקום לגלות ציורים חדשים, וכשאין מחדשים את רוחה מתנונה רוח האדם העורג לשיר חדש ולהופעות רוחניות על פי תכונתו. וקל וחומר שדעת אלהים אין להבדל מהרחבתה בשום זמן ואופן, שבה כלולה גם כן האהבה עם כל הרחבותיה וכל גוני החיים כולם וכל חזיונותיהם, שרק עקשות לב והדיוטות תוכל לומר שכבר די במה שנאמר במקור חיים זה, שאיננו פוסק לעולם, והנותן חיים לכל דורשיו באמת.

<h2>[89]</h2>
פזיזי המחשבה חושבים שהעולם נשתנה כל כך למעליותא, עד שכבר הגיע זמן לבטל את המצות המעשיות, מפני גודל האור הפנימי של המוסר האצור בהן שכבר הופיע בעולם. והם שוכחים שטענה זו טענו כבר המבוהלים זה כשנות אלפים, והנסיון הוכיח שעוד לא זכה העולם את דרכו, ועודנו צריך הרבה מאד להיות עסוק בכל התכסיס המעשי, עד אשר יבא לאור הממשלה הרוחנית הגמורה.

<h2>[90]</h2>
החיים העליונים הולכים ומתמלאים, הנשמה הולכת וגדלה לאטה, השכל הולך ומשתלם. כשאין החטא גורם, כשאינו סותם את העין לראות חוץ לגבולם של החושים הגסים, העינים פקוחות, ורואות את הזוהר של החיים השאננים הטובים במלא עדונם, של הרוח. כשהנשמה גמרה את גידולה, ואין לה שום עסק עוד עם עניני החושים כי לא תוסיף על ידם עוד גידול, מנערת היא בשמחה מעליה את הגו עם חושיו המצומצמים, והיא מתעלה בחיים הרחבים המלאים זיו שממעל למצרי גויות. בעלי הגויות, כשהם כולם פקוחי עין, רואים מצב זה ושמחים, ודעתם מתרחבת על המחזה. כשהעולם בא כולו למצב מאושר זה, נבלע המות לנצח, ומושג מות מת, ומקומו יורש חיים.

<h2>[91]</h2>
הפחדנות היא הטינא היותר רעה, שהאדם צריך להחלץ ממנה כשם שהוא צריך להחלץ מהעצבות, מהגאות, מהכעס ומהשיעמום. הכפירה באה לעולם כדי להפיג את הפחדנות שהאמונה שאינה מזוקקת מביאה לעולם, וכשהיא משלמת את תפקידה נותנת היא עצמה תוספת כח לאמונה.

<h2>[92]</h2>
כשכבד הדבר להתנשא לאט לאט, הכרח הוא להתרומם בבת אחת, ולהשתמש במדת הגאוה של קדושה, ולהשקיף על עצמו בעין טובה מאד ולמצא את הצד הטוב שיש גם בכל מגרעותיו. כי תיכף שהאדם נותן את דעתו לדרוש את הטוב, מיד מתהפכים כל חסרונותיו לטוב, ויכול האדם למצא בעצמו רֹב טוב מאד, ואז ישמח בטובו, וירבה מדי יום ביומו את הפעולות הטובות בלב טהור ומלא תקות נחומים.

<h2>[93]</h2>
התשוקה הרוחנית, כשהיא מתעוררת להתגבר באדם, צריכים לתן לה אומץ ואמצעים להחזיק מעמדה, כמו שאחרי שמולידים את האור צריך לתן עליו עצים שלא יכבה. טעמה כי טוב סחרה, לא יכבה בלילה נרה.

<h2>[94]</h2>
בחינת אור חוזר הוא כשמולידים איזה ציור, אפילו רק דמיוני, וקל וחומר כשהוא שכלי באיזה מדרגה, והוא הדין כשעושין מעשה, שעל פי סדרי ההגיון המוחלט הוא נובע מאיזה תולדה, הוא מאיר את השרשים שמהם צריך הדבר להמצא. ואור ישר הוא כשמחדשים שכל עליון, הולך הדבר עד המסקנא של הרגש, של הדמיון ושל המעשה.

<h2>[95]</h2>
בכללות האמונות יש אמונות אמיתיות מצד עצמן ואמונות מוכרחות לטובת החברה. האמונות האמיתיות מתקיימות לעד, אמנם המוכרחות פושטות צורה ולובשות צורה. על פי רוב רק בגינן של האמונות המוכרחות, שהן מתחלפות הרבה בין הקיבוצים השונים של בני אדם, באה כל המריבה הגדולה שבככר האמונה, מפני שאין בני אדם מכירים להבחין בין האמונות בחילוקן זה, וסוברים הם שכל אמונה היא אמיתית, ואמת הלא לא תוכל לסתור אמת, ואם כן על כרחם אמונה המנחת יסודות סותרות את אמונתם היא אמונה של שקר, ואויבת מוכרחת לאמתת אמונתם. אבל כשתתפתח התרבות השכלית, יכירו בני אדם שכל החילופים באים רק באמונות המוכרחות, וההכרחים משתנים הם, ודוקא בשינויים נושאים הם כולם יחד את האמונה של האמת שאינה משתנית כלל. 

גם באמונות האמיתיות אנו מבחינים בהן שתי מדרגות: אמתתן העצמית, וערכן בצדן המוכרח לטובת הקבוץ. הקנאות האמונית רשאית היא לבא רק מצד ההכרח של האמונה אפילו באמונות האמיתיות. אין הקנאות טובה מצד האמת שבה, שהרי אם אחד אינו מכיר באמונה מיוחדת, אות הוא שאינו מכיר את אמתתה, ולמה יאשם. אבל אם בא לפרסם ברבים את כפירתו באופן המזיק לאחרים, בדיבור, בכתיבה או במעשה, הרי הוא מזיק את הקבוץ בנטילתו את היסוד המוכרח שבחייו, על כן הקבוץ מתעורר לעומתו בקנאה. כל מה שהשכל יותר צלול, מתמעט ההכרח של האמונות, והנן נשארות על יסודן האמיתי, ואז הקנאות מתמעטת, והאמונה המתמעטת בכמותה מתגדלת היא מאד באיכותה.

<h2>[96]</h2>
כל המחשבות שהן אינן עולות להתברר על פי שורש החכמה היותר עליונה שאפשר שישיג אותה האדם, כל אחד כפי חכמתו, הרי הן דוחקות את הרוח בכל עת שהן מתעוררות לבררן ולהעלות אותן, והן גורמות עצבון בעת הצורך לשמחה דוקא. בעת עבודה, תפילה ומצוה, אז הרעיון עולה, סוקר בפנימיותו את המהות של העבודה, ומתוך שהיא מצטיירת לו בגוונים שאינם נגמרים, מתגלה הצער הנפשי, והיגון מתגדל. הכרח הוא להרחיב את הדעת ואת הרגש, ולהוציא את המחשבה מידי קטנותה, ולהעמיד את מהות העבודה וענפיה על אותו הגובה שהאדם ראוי לה. אז תשוב אור השמחה להופיע, והנשמה תתמלא אורה, ותעטה מעטה ששון תחת רוח כהה.

<h2>[97]</h2>
בפנימיות נשמתנו מרגישים אנו שיש לחיים מגמה, והמגמה מחוייבת להיות נעלה, עדינה וכללית מאד. בסתר הפנימי של השגת הנשגב שלנו, מונחת נטיה להתאים את הוייתנו אל התכונה המגמתית היותר עליונה, שהיא ודאי מצויה, קיימת ועומדת לעד. מסבירים אנו אותה לעצמנו בהסבר מדוייק של עבודת ד'. וישראל חפץ שהמגמה העליונה של החיים שצפונה בו ובנפש כל חי תגלה ותראה על ידו, תתעלה ותתרומם כפי אמתת רוממותה בגלוי כמו שהיא רוממה ונשגבה בחביון מציאותה. כל ענפי החיים וההויה כולם הם רק ניצוצות קטנים לגלות על ידם, ושמתגלה על ידם בכל גוונא, אור זוהר העליון של המגמה הרוממה מכל קודש, שבלתי אפשרי לבטאה מפני עצמה ואורה אפילו ביטוי מחשבי. אבל תמיד רק לרדוף אחריה תחשק נשמת חיים הפנימית, ועליה בנויה היא כל תורת אמת וכל מוסר טוב שממקור ישראל.

<h2>[98]</h2>
אפשר להתועד עם אדם, ולהמשיך את הצדדים הרעים של נשמתו, עד שתשאר מזוקקת. והממשיך מרויח במה שעל ידי שכחו גדול עושה הוא מצדדים הרעים כחות פועלים לטובה. וזה הוא אחד מהטעמים של מצות דבקות בתלמידי חכמים, כמובן במעולים ובעלי נפש גדולה עסקינן.

<h2>[99]</h2>
כשם שהצמחים ובעלי חיים כל אחד מהם מתקיים במה שמקרב את מה שחבירו דוחה, כן נמצאים כתות בני אדם שחיותם בא במובן הרוחני מדברים שאצל אחרים הוא מסבב חינוק. וכשהדבר מתברר, מתרבה השלום בין אלה עוד יותר ממה שהוא בין הדומים, כשם שהיחש בין החיים והצמחים הוא יותר עמוק ומתמיד ממה שהוא בין בעלי חיים זה בזה, שאינם כל כך תלויים זה בזה במצב חיותם.

<h2>[100]</h2>
מי שתכונתו היא הסתכלות רוחנית אינו צריך להתעכב ממעמדו הרוחני, שהוא צריך להיות בבהירות הדעת, משום מניעה שבעולם, בין גשמית בין מוסרית, כי השכל הוא כים פתוח לרוחה תמיד. רק כשאין מאמינים בעצמם אותם בהירי הדעה, וחושבים שמה שמונע את רוב בני אדם מונע אותם, אז יש עיכוב במהלכם.

<h2>[101]</h2>
השיטה בעצמה, מה שהמחשבה משוטטת בדברים העליונים, אף על פי שמתוך ריחוקם, גבהם ועמקם, אינו יכול למצא מהם שום מדע קבוע ורשום, היא מרוממת את האדם ומאמצת את כח נשמתו. ושפע הברכה מתפשט מאדם זה, הנתון לתשוקה, שיטה רוחנית עליונה זו, על כל סביביו ועל כל העולם כולו.